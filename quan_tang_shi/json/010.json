[
    {
        "title": "郊廟歌辭：祀圜丘樂章：豫和",
        "author": "不詳",
        "biography": "",
        "paragraphs": [
            "上靈眷命膺會昌，盛德殷薦葉辰良。",
            "景福降兮聖德遠，玄化穆兮天曆長。"
        ],
        "notes": [
            ""
        ],
        "volume": "卷一十",
        "no#": 1
    },
    {
        "title": "郊廟歌辭：祀圜丘樂章：太和",
        "author": "不詳",
        "biography": "",
        "paragraphs": [
            "穆穆我後，道應千齡。登三處大，得一居貞。",
            "禮惟崇德，樂以和聲。百神仰止，天下文明。"
        ],
        "notes": [
            ""
        ],
        "volume": "卷一十",
        "no#": 2
    },
    {
        "title": "郊廟歌辭：祀圜丘樂章：肅和",
        "author": "不詳",
        "biography": "",
        "paragraphs": [
            "闓陽播氣，甄曜垂明。有赫圜宰，深仁曲成。",
            "日麗蒼璧，煙開紫營。聿遵幹享，式降鴻禎。"
        ],
        "notes": [
            ""
        ],
        "volume": "卷一十",
        "no#": 3
    },
    {
        "title": "郊廟歌辭：祀圜丘樂章：雍和",
        "author": "不詳",
        "biography": "",
        "paragraphs": [
            "欽惟大帝，載仰皇穹。始命田燭，爰啟郊宮。",
            "雲門駭聽，雷鼓鳴空。神其介祀，景祚斯融。"
        ],
        "notes": [
            ""
        ],
        "volume": "卷一十",
        "no#": 4
    },
    {
        "title": "郊廟歌辭：祀圜丘樂章：壽和",
        "author": "不詳",
        "biography": "",
        "paragraphs": [
            "八音斯奏，三獻畢陳。寶祚惟永，暉光日新。"
        ],
        "notes": [
            ""
        ],
        "volume": "卷一十",
        "no#": 5
    },
    {
        "title": "郊廟歌辭：祀圜丘樂章：舒和",
        "author": "不詳",
        "biography": "",
        "paragraphs": [
            "疊璧凝影皇壇路，編珠流彩帝郊前。",
            "已奏黃鐘歌大呂，還符寶曆祚昌年。"
        ],
        "notes": [
            ""
        ],
        "volume": "卷一十",
        "no#": 6
    },
    {
        "title": "郊廟歌辭：祀圜丘樂章：凱安",
        "author": "不詳",
        "biography": "",
        "paragraphs": [
            "昔在炎運終，中華亂無象。酆郊赤烏見，邙山黑雲上。",
            "大賚下周車，禁暴開殷網。幽明同葉贊，鼎祚齊天壤。"
        ],
        "notes": [
            ""
        ],
        "volume": "卷一十",
        "no#": 7
    },
    {
        "title": "郊廟歌辭：祀圜丘樂章：豫和",
        "author": "不詳",
        "biography": "",
        "paragraphs": [
            "歌奏畢兮禮獻終，六龍馭兮神將升。",
            "明德感兮非黍稷，降福簡兮祚休征。"
        ],
        "notes": [
            ""
        ],
        "volume": "卷一十",
        "no#": 8
    },
    {
        "title": "郊廟歌辭：郊天舊樂章：豫和",
        "author": "不詳",
        "biography": "",
        "paragraphs": [
            "蘋蘩禮著，黍稷誠微。音盈鳳管，彩駐龍旗。",
            "洪歆式就，介福攸歸。送樂有闋，靈馭遄飛。"
        ],
        "notes": [
            ""
        ],
        "volume": "卷一十",
        "no#": 9
    },
    {
        "title": "郊廟歌辭：武后大享昊天樂章",
        "author": "不詳",
        "biography": "",
        "paragraphs": [
            "大陰凝至化，真耀蘊軒儀。德邁娥台敞，仁高姒幄披。",
            "捫天遂啟極，夢日乃升曦。",
            "瞻紫極，望玄穹。翹至懇，罄深衷。",
            "聽雖遠，誠必通。垂厚澤，降雲宮。",
            "幹儀混成沖邃，天道下濟高明。闓陽晨披紫闕，",
            "丹襟式敷衷懇，玄鑒庶察微誠。",
            "巍巍睿業廣，赫赫聖基隆。菲德承先顧，禎符萃眇躬。",
            "銘開武岩側，圖薦洛川中。微誠詎幽感，景命忽昭融。",
            "有懷慚紫極，無以謝玄穹。",
            "朝壇霧卷，曙嶺煙沉。爰設筐幣，式表誠心。",
            "筵輝麗璧，樂暢和音。仰惟靈鑒，俯察翹襟。",
            "昭昭上帝，穆穆下臨。禮崇備物，樂奏鏘金。",
            "蘭羞委薦，桂醑盈斟。敢希明德，聿罄莊心。",
            "樽浮九醞，禮備三周。陳誠菲奠，契福神猷。",
            "奠璧郊壇昭大禮，鏘金拊石表虔誠。",
            "始奏承雲娛帝賞，複歌調露暢韶英。",
            "荷恩承顧托，執契恭臨撫。廟略靜邊荒，天兵耀神武。",
            "有截資先化，無為遵舊矩。禎符降昊穹，大業光寰宇。",
            "肅肅祀典，邕邕禮秩。三獻已周，九成斯畢。",
            "爰撤其俎，載遷其實。或升或降，唯誠唯質。",
            "禮終肆類，樂闋九成。仰惟明德，敢薦非馨。",
            "顧慚菲奠，久駐雲輧。瞻荷靈澤，悚戀兼盈。",
            "式乾路，辟天扉。回日馭，動雲衣。",
            "登金闕，入紫微。望仙駕，仰恩徽。"
        ],
        "notes": [
            ""
        ],
        "volume": "卷一十",
        "no#": 10
    },
    {
        "title": "中宗祀昊天樂章：豫和",
        "author": "不詳",
        "biography": "",
        "paragraphs": [
            "天之歷數歸睿唐，顧惟菲德欽昊蒼。",
            "撰吉日兮表殷薦，冀神鑒兮降闓陽。"
        ],
        "notes": [
            ""
        ],
        "volume": "卷一十",
        "no#": 11
    },
    {
        "title": "中宗祀昊天樂章：太和",
        "author": "不詳",
        "biography": "",
        "paragraphs": [
            "恭臨寶位，肅奉瑤圖。恒思解網，每軫泣辜。",
            "德慚巢燧，化劣唐虞。期我良弼，式贊嘉謨。"
        ],
        "notes": [
            ""
        ],
        "volume": "卷一十",
        "no#": 12
    },
    {
        "title": "中宗祀昊天樂章：告謝",
        "author": "不詳",
        "biography": "",
        "paragraphs": [
            "得一流玄澤，通三禦紫宸。遠葉千齡運，遐銷九域塵。",
            "絕瑞駢闐集，殊祥絡繹臻。登年慶棲畝，稔歲賀盈囷。"
        ],
        "notes": [
            ""
        ],
        "volume": "卷一十",
        "no#": 13
    },
    {
        "title": "中宗祀昊天樂章：肅和",
        "author": "不詳",
        "biography": "",
        "paragraphs": [
            "悠哉廣覆，大矣曲成。九玄著象，七曜貞明。",
            "珪璧是奠，醞酎斯盈。作樂崇德，爰暢咸英。"
        ],
        "notes": [
            ""
        ],
        "volume": "卷一十",
        "no#": 14
    },
    {
        "title": "中宗祀昊天樂章：雍和",
        "author": "不詳",
        "biography": "",
        "paragraphs": [
            "郊壇展敬，嚴配因心。孤竹簫管，空桑瑟琴。",
            "肅穆大禮，鏗鏘八音。恭惟上帝，希降靈歆。"
        ],
        "notes": [
            ""
        ],
        "volume": "卷一十",
        "no#": 15
    },
    {
        "title": "中宗祀昊天樂章：福和",
        "author": "不詳",
        "biography": "",
        "paragraphs": [
            "九成爰奏，三獻式陳。欽承景福，恭托明禋。"
        ],
        "notes": [
            ""
        ],
        "volume": "卷一十",
        "no#": 16
    },
    {
        "title": "中宗祀昊天樂章：中宮助祭升壇",
        "author": "不詳",
        "biography": "",
        "paragraphs": [
            "坤元光至德，柔訓闡皇風。芣苡芳聲遠，螽斯美化隆。",
            "睿範超千載，嘉猷備六宮。肅恭陪盛典，欽若薦禋宗。"
        ],
        "notes": [
            ""
        ],
        "volume": "卷一十",
        "no#": 17
    },
    {
        "title": "中宗祀昊天樂章：亞獻",
        "author": "不詳",
        "biography": "",
        "paragraphs": [
            "三靈降饗，三後配神。虔敷藻奠，敬展郊禋。"
        ],
        "notes": [
            ""
        ],
        "volume": "卷一十",
        "no#": 18
    },
    {
        "title": "中宗祀昊天樂章：舒和",
        "author": "不詳",
        "biography": "",
        "paragraphs": [
            "已陳粢盛敷嚴祀，更奏笙鏞協雅聲。",
            "璿圖寶曆欣甯謐，晏俗淳風樂太平。"
        ],
        "notes": [
            ""
        ],
        "volume": "卷一十",
        "no#": 19
    },
    {
        "title": "中宗祀昊天樂章：凱安",
        "author": "不詳",
        "biography": "",
        "paragraphs": [
            "堂堂聖祖興，赫赫昌基泰。戎車盟津偃，玉帛塗山會。",
            "舜日啟祥暉，堯雲卷征旆。風猷被有截，聲教覃無外。"
        ],
        "notes": [
            ""
        ],
        "volume": "卷一十",
        "no#": 20
    },
    {
        "title": "明皇祀圜丘樂章：豫和",
        "author": "不詳",
        "biography": "",
        "paragraphs": [
            "至矣丕構，烝哉太平。授犧膺籙，複禹繼明。",
            "草木仁化，鳧鷖頌聲。祀宗陳德，無愧斯誠。"
        ],
        "notes": [
            ""
        ],
        "volume": "卷一十",
        "no#": 21
    },
    {
        "title": "明皇祀圜丘樂章：太和",
        "author": "不詳",
        "biography": "",
        "paragraphs": [
            "郊壇齋帝，禮樂祀天。丹青寰宇，宮征山川。",
            "神祇畢降，行止重旋。融融穆穆，納祉洪延。"
        ],
        "notes": [
            ""
        ],
        "volume": "卷一十",
        "no#": 22
    },
    {
        "title": "明皇祀圜丘樂章：肅和",
        "author": "不詳",
        "biography": "",
        "paragraphs": [
            "止奏潛聆，登儀宿囀。太玉躬奉，參鐘首奠。",
            "簠簋聿升，犧牲遞薦。昭事顒若，存存以伣。"
        ],
        "notes": [
            ""
        ],
        "volume": "卷一十",
        "no#": 23
    },
    {
        "title": "明皇祀圜丘樂章：雍和",
        "author": "不詳",
        "biography": "",
        "paragraphs": [
            "爛雲普洽，律風無外。千品其凝，九賓斯會。",
            "禋尊晉燭，純犧滌汰。玄覆攸廣，鴻休汪濊。"
        ],
        "notes": [
            ""
        ],
        "volume": "卷一十",
        "no#": 24
    },
    {
        "title": "明皇祀圜丘樂章：壽和",
        "author": "不詳",
        "biography": "",
        "paragraphs": [
            "六變爰闋，八階載虔。佑我皇祚，于萬斯年。"
        ],
        "notes": [
            ""
        ],
        "volume": "卷一十",
        "no#": 25
    },
    {
        "title": "明皇祀圜丘樂章：壽和",
        "author": "不詳",
        "biography": "",
        "paragraphs": [
            "于赫聖祖，龍飛晉陽。底定萬國，奄有四方。",
            "功格上下，道冠農黃。郊天配享，德合無疆。"
        ],
        "notes": [
            ""
        ],
        "volume": "卷一十",
        "no#": 26
    },
    {
        "title": "明皇祀圜丘樂章：壽和",
        "author": "不詳",
        "biography": "",
        "paragraphs": [
            "崇崇泰畤，肅肅嚴禋。粢盛既潔，金石畢陳。",
            "上帝來享，介福爰臻。受厘合祉，寶祚維新。"
        ],
        "notes": [
            ""
        ],
        "volume": "卷一十",
        "no#": 27
    },
    {
        "title": "明皇祀圜丘樂章：舒和",
        "author": "不詳",
        "biography": "",
        "paragraphs": [
            "祝史正辭，人神葉慶。福以德招，享以誠應。",
            "六變雲備，百禮斯浹。祀事孔明。祚流萬葉。"
        ],
        "notes": [
            ""
        ],
        "volume": "卷一十",
        "no#": 28
    },
    {
        "title": "明皇祀圜丘樂章：凱安",
        "author": "不詳",
        "biography": "",
        "paragraphs": [
            "馨香惟後德，明命光天保。肅和崇聖靈，陳信表皇道。",
            "玉戚初蹈厲，金匏既靜好。"
        ],
        "notes": [
            ""
        ],
        "volume": "卷一十",
        "no#": 29
    },
    {
        "title": "明皇祀圜丘樂章：豫和",
        "author": "不詳",
        "biography": "",
        "paragraphs": [
            "大號成命，思文配天。神光肸蚃，龍駕言旋。",
            "眇眇閶闔，昭昭上玄。俾昌而大。於斯萬年。"
        ],
        "notes": [
            ""
        ],
        "volume": "卷一十",
        "no#": 30
    },
    {
        "title": "明皇祀圜丘樂章：太和",
        "author": "不詳",
        "biography": "",
        "paragraphs": [
            "六成既闋，三薦雲終。神心具醉，聖敬愈崇。",
            "受厘皇邸，回蹕帷宮。穰穰之福，永永無窮。"
        ],
        "notes": [
            ""
        ],
        "volume": "卷一十",
        "no#": 31
    },
    {
        "title": "封泰山樂章：豫和",
        "author": "不詳",
        "biography": "",
        "paragraphs": [
            "款泰壇，柴泰清。受天命，報天成。",
            "竦皇心，薦樂聲。志上達，歌下迎。",
            "億上帝，臨下庭。騎日月，陪列星。",
            "嘉祝信，大糦馨。澹神心，醉皇靈。",
            "相百辟，貢八荒。九歌敘，萬舞翔。",
            "肅振振，鏗皇皇。帝欣欣，福穰穰。",
            "高在上，道光明。物資始，德難名。",
            "承眷命，牧蒼生。寰宇謐，太階平。",
            "天道無親，至誠與鄰。山川遍禮，宮征維新。",
            "玉帛非盛，聰明會真。正斯一德，通乎百神。",
            "饗帝饗親，維孝維聖。緝熙懿德，敷揚成命。",
            "華夷志同，笙鏞禮盛。明靈降止，感此誠敬。"
        ],
        "notes": [
            ""
        ],
        "volume": "卷一十",
        "no#": 32
    },
    {
        "title": "封泰山樂章：太和",
        "author": "不詳",
        "biography": "",
        "paragraphs": [
            "孝敬中發，和容外彰。騰華照宇，如升太陽。",
            "貞璧就奠，玄靈垂光。禮樂具舉，濟濟洋洋。"
        ],
        "notes": [
            ""
        ],
        "volume": "卷一十",
        "no#": 33
    },
    {
        "title": "封泰山樂章：肅和",
        "author": "不詳",
        "biography": "",
        "paragraphs": [
            "奠祖配天，承天享帝。百靈咸秩，四海來祭。",
            "植我蒼璧，布我玄制。華日裴回，神煙容裔。"
        ],
        "notes": [
            ""
        ],
        "volume": "卷一十",
        "no#": 34
    },
    {
        "title": "封泰山樂章：雍和",
        "author": "不詳",
        "biography": "",
        "paragraphs": [
            "俎豆有馥，粢盛潔豐。亦有和羹，既戒既平。",
            "鐘鼓管磬，肅唱和鳴。皇皇後祖，來我思成。"
        ],
        "notes": [
            ""
        ],
        "volume": "卷一十",
        "no#": 35
    },
    {
        "title": "封泰山樂章：壽和",
        "author": "不詳",
        "biography": "",
        "paragraphs": [
            "烝烝我後，享獻惟夤。躬酌鬱鬯，跪奠明神。",
            "孝莫孝乎，配上帝親。敬莫敬乎，教天下臣。"
        ],
        "notes": [
            ""
        ],
        "volume": "卷一十",
        "no#": 36
    },
    {
        "title": "封泰山樂章：壽和",
        "author": "不詳",
        "biography": "",
        "paragraphs": [
            "皇祖嚴配，配享皇天。皇皇降嘏，天子萬年。"
        ],
        "notes": [
            ""
        ],
        "volume": "卷一十",
        "no#": 37
    },
    {
        "title": "封泰山樂章：舒和",
        "author": "不詳",
        "biography": "",
        "paragraphs": [
            "六鐘翕協六變成，八佾倘佯八風生。",
            "樂九韶兮人神感，美七德兮天地清。"
        ],
        "notes": [
            ""
        ],
        "volume": "卷一十",
        "no#": 38
    },
    {
        "title": "封泰山樂章：凱安",
        "author": "不詳",
        "biography": "",
        "paragraphs": [
            "烈祖順三靈，文宗威四海。黃鉞誅群盜，朱旗掃多罪。",
            "戢兵天下安，約法人心改。大哉幹羽意，長見風雲在。"
        ],
        "notes": [
            ""
        ],
        "volume": "卷一十",
        "no#": 39
    },
    {
        "title": "封泰山樂章：豫和",
        "author": "不詳",
        "biography": "",
        "paragraphs": [
            "樂已終，煙燎上。懷靈惠，結皇想。",
            "歸風疾，回風爽。百福來，眾神往。"
        ],
        "notes": [
            ""
        ],
        "volume": "卷一十",
        "no#": 40
    },
    {
        "title": "祈谷樂章：肅和",
        "author": "不詳",
        "biography": "",
        "paragraphs": [
            "履艮斯繩，居中體正。龍運垂祉，昭符啟聖。",
            "式事嚴禋，聿懷嘉慶。惟帝永錫，時皇休命。"
        ],
        "notes": [
            ""
        ],
        "volume": "卷一十",
        "no#": 41
    },
    {
        "title": "祈谷樂章：雍和",
        "author": "不詳",
        "biography": "",
        "paragraphs": [
            "殷薦乘春，太壇臨曙。八簋盈和，六瑚登禦。",
            "嘉稷匪歆，德馨斯飫。祝嘏無易，靈心有豫。"
        ],
        "notes": [
            ""
        ],
        "volume": "卷一十",
        "no#": 42
    },
    {
        "title": "祈谷樂章：舒和",
        "author": "不詳",
        "biography": "",
        "paragraphs": [
            "玉帛犧牲申敬享，金絲戚羽盛音容。",
            "庶俾億齡禔景福，長欣萬宇洽時邕。"
        ],
        "notes": [
            ""
        ],
        "volume": "卷一十",
        "no#": 43
    },
    {
        "title": "明堂樂章：肅和",
        "author": "不詳",
        "biography": "",
        "paragraphs": [
            "象天禦宇，乘時布政。嚴配申虔，宗禋展敬。",
            "樽罍盈列，樹羽交映。玉幣通誠，祚隆皇聖。"
        ],
        "notes": [
            ""
        ],
        "volume": "卷一十",
        "no#": 44
    },
    {
        "title": "明堂樂章：雍和",
        "author": "不詳",
        "biography": "",
        "paragraphs": [
            "八牖晨披，五精朝奠。霧凝璿篚，風清金縣。",
            "神滌備全，明粢豐衍。載絜彝俎，陳誠以薦。"
        ],
        "notes": [
            ""
        ],
        "volume": "卷一十",
        "no#": 45
    },
    {
        "title": "明堂樂章：舒和",
        "author": "不詳",
        "biography": "",
        "paragraphs": [
            "禦扆合宮承寶曆，席圖重館奉明靈。",
            "偃武修文九圍泰，沉烽靜柝八荒寧。"
        ],
        "notes": [
            ""
        ],
        "volume": "卷一十",
        "no#": 46
    },
    {
        "title": "武后明堂樂章：外辦將出",
        "author": "不詳",
        "biography": "",
        "paragraphs": [
            "總章陳昔典，衢室禮惟神。巨集規則天地，神用葉陶鈞。",
            "負扆三春旦，充庭萬宇賓。顧己誠虛薄，空慚億兆人。"
        ],
        "notes": [
            ""
        ],
        "volume": "卷一十",
        "no#": 47
    },
    {
        "title": "武后明堂樂章：皇帝行",
        "author": "不詳",
        "biography": "",
        "paragraphs": [
            "仰膺歷數，俯順謳歌。遠安邇肅，俗阜時和。",
            "化光玉鏡，訟息金科。方興典禮，永戢干戈。"
        ],
        "notes": [
            ""
        ],
        "volume": "卷一十",
        "no#": 48
    },
    {
        "title": "武后明堂樂章：皇嗣出入升降",
        "author": "不詳",
        "biography": "",
        "paragraphs": [
            "至人光俗，大孝通神。謙以表性，恭惟立身。",
            "洪規載啟，茂典方陳。譽隆三善，祥開萬春。"
        ],
        "notes": [
            ""
        ],
        "volume": "卷一十",
        "no#": 49
    },
    {
        "title": "武后明堂樂章：迎送王公",
        "author": "不詳",
        "biography": "",
        "paragraphs": [
            "千官肅事，萬國朝宗。載延百辟，爰集三宮。",
            "君臣德合，魚水斯同。睿圖方永，周曆長隆。"
        ],
        "notes": [
            ""
        ],
        "volume": "卷一十",
        "no#": 50
    },
    {
        "title": "武后明堂樂章：登歌",
        "author": "不詳",
        "biography": "",
        "paragraphs": [
            "禮崇宗祀，志表嚴禋。笙鏞合奏，文物維新。",
            "敬遵茂典，敢擇良辰。絜誠斯著，奠謁方申。"
        ],
        "notes": [
            ""
        ],
        "volume": "卷一十",
        "no#": 51
    },
    {
        "title": "武后明堂樂章：配饗",
        "author": "不詳",
        "biography": "",
        "paragraphs": [
            "笙鏞間玉宇，文物昭清暉。睟影臨芳奠，休光下太微。",
            "孝思期有感，明絜庶無違。"
        ],
        "notes": [
            ""
        ],
        "volume": "卷一十",
        "no#": 52
    },
    {
        "title": "武后明堂樂章：宮音",
        "author": "不詳",
        "biography": "",
        "paragraphs": [
            "履艮包群望，居中冠百靈。萬方資廣運，庶品荷財成。",
            "神功諒匪測，盛德實難名。藻奠申誠敬，恭祀表惟馨。"
        ],
        "notes": [
            ""
        ],
        "volume": "卷一十",
        "no#": 53
    },
    {
        "title": "武后明堂樂章：角音",
        "author": "不詳",
        "biography": "",
        "paragraphs": [
            "出震位，開平秩。扇條風，乘甲乙。",
            "龍德盛，鳥星出。薦珪篚，陳誠實。"
        ],
        "notes": [
            ""
        ],
        "volume": "卷一十",
        "no#": 54
    },
    {
        "title": "武后明堂樂章：征音",
        "author": "不詳",
        "biography": "",
        "paragraphs": [
            "赫赫離精禦炎陸，滔滔熾景開隆暑。",
            "冀延神鑒俯蘭樽，式表虔襟陳桂俎。"
        ],
        "notes": [
            ""
        ],
        "volume": "卷一十",
        "no#": 55
    },
    {
        "title": "武后明堂樂章：商音",
        "author": "不詳",
        "biography": "",
        "paragraphs": [
            "律中夷則，序應收成。功宣建武，義表惟明。",
            "爰申禮奠，庶展翹誠。九秋是式，百穀斯盈。"
        ],
        "notes": [
            ""
        ],
        "volume": "卷一十",
        "no#": 56
    },
    {
        "title": "武后明堂樂章：羽音",
        "author": "不詳",
        "biography": "",
        "paragraphs": [
            "葭律肇啟隆冬，蘋藻攸陳饗祭。",
            "黃鐘既陳玉燭，紅粒方殷稔歲。"
        ],
        "notes": [
            ""
        ],
        "volume": "卷一十",
        "no#": 57
    },
    {
        "title": "雩祀樂章：肅和",
        "author": "不詳",
        "biography": "",
        "paragraphs": [
            "朱鳥開辰，蒼龍啟映。大帝昭饗，群生展敬。",
            "禮備懷柔，功宣舞詠。旬液應序，年祥協慶。"
        ],
        "notes": [
            ""
        ],
        "volume": "卷一十",
        "no#": 58
    },
    {
        "title": "雩祀樂章：雍和",
        "author": "不詳",
        "biography": "",
        "paragraphs": [
            "紺筵分彩，寶圖吐絢。風管晨凝，雲歌曉囀。",
            "肅事蘭羞，虔申桂奠。百谷斯登，萬箱攸薦。"
        ],
        "notes": [
            ""
        ],
        "volume": "卷一十",
        "no#": 59
    },
    {
        "title": "雩祀樂章：舒和",
        "author": "不詳",
        "biography": "",
        "paragraphs": [
            "鳳曲登歌調令序，龍雩集舞泛祥風。",
            "彩旞雲回昭睿德，朱幹電發表神功。"
        ],
        "notes": [
            ""
        ],
        "volume": "卷一十",
        "no#": 60
    },
    {
        "title": "雩祀樂章：豫和",
        "author": "不詳",
        "biography": "",
        "paragraphs": [
            "鳥緯遷序，龍星見辰。純陽在律，明德崇禋。",
            "五方降帝，萬宇安人。恭以致享，肅以迎神。"
        ],
        "notes": [
            ""
        ],
        "volume": "卷一十",
        "no#": 61
    },
    {
        "title": "雩祀樂章：豫和",
        "author": "不詳",
        "biography": "",
        "paragraphs": [
            "祀遵經設，享緣誠舉。獻畢於樽，徹臨於俎。",
            "舞止幹戚，樂停柷敔。歌以送神，神還其所。"
        ],
        "notes": [
            ""
        ],
        "volume": "卷一十",
        "no#": 62
    }
]