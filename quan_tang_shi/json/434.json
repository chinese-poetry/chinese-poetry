[
    {
        "title": "初入峽有感",
        "author": "白居易",
        "biography": "",
        "paragraphs": [
            "上有萬仞山，下有千丈水。蒼蒼兩岸間，闊狹容一葦。",
            "瞿唐呀直瀉，灩澦屹中峙。未夜黑岩昏，無風白浪起。",
            "大石如刀劍，小石如牙齒。一步不可行，況千三百里。",
            "苒箬竹蔑zB，欹危楫師趾。一跌無完舟，吾生系於此。",
            "常聞仗忠信，蠻貊可行矣。自古漂沉人，豈盡非君子。",
            "況吾時與命，蹇舛不足恃。常恐不才身，複作無名死。"
        ],
        "notes": [
            ""
        ],
        "volume": "卷四百三十四",
        "no#": 1
    },
    {
        "title": "過昭君村",
        "author": "白居易",
        "biography": "",
        "paragraphs": [
            "靈珠產無種，彩雲出無根。亦如彼姝子，生此遐陋村。",
            "至麗物難掩，遽選入君門。獨美眾所嫉，終棄出塞垣。",
            "唯此希代色，豈無一顧恩。事排勢須去，不得由至尊。",
            "白黑既可變，丹青何足論。竟埋代北骨，不返巴東魂。",
            "慘澹晚雲水，依稀舊鄉園。妍姿化已久，但有村名存。",
            "村中有遺老，指點為我言。不取往者戒，恐貽來者冤。",
            "至今村女面，燒灼成瘢痕。"
        ],
        "notes": [
            ""
        ],
        "volume": "卷四百三十四",
        "no#": 2
    },
    {
        "title": "自江州至忠州",
        "author": "白居易",
        "biography": "",
        "paragraphs": [
            "前在潯陽日，已歎賓朋寡。忽忽抱憂懷，出門無處寫。",
            "今來轉深僻，窮峽巔山下。五月斷行舟，灩堆正如馬。",
            "巴人類猿狖，矍鑠滿山野。敢望見交親，喜逢似人者。"
        ],
        "notes": [
            ""
        ],
        "volume": "卷四百三十四",
        "no#": 3
    },
    {
        "title": "初到忠州登東樓，寄萬州楊八使君",
        "author": "白居易",
        "biography": "",
        "paragraphs": [
            "山束邑居窄，峽牽氣候偏。林巒少平地，霧雨多陰天。",
            "隱隱煮鹽火，漠漠燒畬煙。賴此東樓夕，風月時翛然。",
            "憑軒望所思，目斷心涓涓。背春有去雁，上水無來船。",
            "我懷巴東守，本是關西賢。平生已不淺，流落重相憐。",
            "水梗漂萬里，籠禽囚五年。新恩同雨露，遠郡鄰山川。",
            "書信雖往復，封疆徒接連。其如美人面，欲見杳無緣。"
        ],
        "notes": [
            ""
        ],
        "volume": "卷四百三十四",
        "no#": 4
    },
    {
        "title": "郡中",
        "author": "白居易",
        "biography": "",
        "paragraphs": [
            "鄉路音信斷，山城日月遲。欲知州近遠，階前摘荔枝。"
        ],
        "notes": [
            ""
        ],
        "volume": "卷四百三十四",
        "no#": 5
    },
    {
        "title": "西樓夜",
        "author": "白居易",
        "biography": "",
        "paragraphs": [
            "悄悄複悄悄，城隅隱林杪。山郭燈火稀，峽天星漢少。",
            "年光東流水，生計南枝鳥。月沒江沉沉，西樓殊未曉。"
        ],
        "notes": [
            ""
        ],
        "volume": "卷四百三十四",
        "no#": 6
    },
    {
        "title": "東樓曉",
        "author": "白居易",
        "biography": "",
        "paragraphs": [
            "脈脈複脈脈，東樓無宿客。城暗雲霧多，峽深田地窄。",
            "宵燈尚留焰，晨禽初展翮。欲知山高低，不見東方白。"
        ],
        "notes": [
            ""
        ],
        "volume": "卷四百三十四",
        "no#": 7
    },
    {
        "title": "寄王質夫",
        "author": "白居易",
        "biography": "",
        "paragraphs": [
            "憶始識君時，愛君世緣薄。我亦吏王畿，不為名利著。",
            "春尋仙遊洞，秋上雲居閣。樓觀水潺潺，龍潭花漠漠。",
            "吟詩石上坐，引酒泉邊酌。因話出處心，心期老岩壑。",
            "忽從風雨別，遂被簪纓縛。君作出山雲，我為入籠鶴。",
            "籠深鶴殘悴，山遠雲飄泊。去處雖不同，同負平生約。",
            "今來各何在，老去隨所托。我守巴南城，君佐征西幕。",
            "年顏漸衰颯，生計仍蕭索。方含去國愁，且羨從軍樂。",
            "舊遊疑是夢，往事思如昨。相憶春又深，故山花正落。"
        ],
        "notes": [
            ""
        ],
        "volume": "卷四百三十四",
        "no#": 8
    },
    {
        "title": "南賓郡齋即事，寄楊萬州",
        "author": "白居易",
        "biography": "",
        "paragraphs": [
            "山上巴子城，山下巴江水。中有窮獨人，強名為刺史。",
            "時時竊自哂，刺史豈如是。倉粟喂家人，黃縑裹妻子。",
            "莓苔翳冠帶，霧雨霾樓雉。衙鼓暮複朝，郡齋臥還起。",
            "回頭望南浦，亦在煙波裏。而我複何嗟，夫君猶滯此。"
        ],
        "notes": [
            ""
        ],
        "volume": "卷四百三十四",
        "no#": 9
    },
    {
        "title": "招蕭處士",
        "author": "白居易",
        "biography": "",
        "paragraphs": [
            "峽內豈無人，所逢非所思。門前亦有客，相對不相知。",
            "仰望但雲樹，俯顧惟妻兒。寢食起居外，端然無所為。",
            "東郊蕭處士，聊可與開眉。能飲滿杯酒，善吟長句詩。",
            "庭前吏散後，江畔路幹時。請君攜竹杖，一赴郡齋期。"
        ],
        "notes": [
            ""
        ],
        "volume": "卷四百三十四",
        "no#": 10
    },
    {
        "title": "庭槐",
        "author": "白居易",
        "biography": "",
        "paragraphs": [
            "南方饒竹樹，唯有青槐稀。十種七八死，縱活亦支離。",
            "何此郡庭下，一株獨華滋。濛濛碧煙葉，嫋嫋黃花枝。",
            "我家渭水上，此樹蔭前墀。忽向天涯見，憶在故園時。",
            "人生有情感，遇物牽所思。樹木猶複爾，況見舊親知。"
        ],
        "notes": [
            ""
        ],
        "volume": "卷四百三十四",
        "no#": 11
    },
    {
        "title": "送客回晚興",
        "author": "白居易",
        "biography": "",
        "paragraphs": [
            "城上雲霧開，沙頭風浪定。參差亂山出，澹濘平江淨。",
            "行客舟已遠，居人酒初醒。嫋嫋秋竹梢，巴蟬聲似磬。"
        ],
        "notes": [
            ""
        ],
        "volume": "卷四百三十四",
        "no#": 12
    },
    {
        "title": "東樓竹",
        "author": "白居易",
        "biography": "",
        "paragraphs": [
            "瀟灑城東樓，繞樓多修竹。森然一萬竿，白粉封青玉。",
            "捲簾睡初覺，欹枕看未足。影轉色入樓，床席生浮綠。",
            "空城絕賓客，向夕彌幽獨。樓上夜不歸，此君留我宿。"
        ],
        "notes": [
            ""
        ],
        "volume": "卷四百三十四",
        "no#": 13
    },
    {
        "title": "九日登巴台",
        "author": "白居易",
        "biography": "",
        "paragraphs": [
            "黍香酒初熟，菊暖花未開。閑聽竹枝曲，淺酌茱萸杯。",
            "去年重陽日，漂泊湓城隈。今歲重陽日，蕭條巴子台。",
            "旅鬢尋已白，鄉書久不來。臨觴一搔首，座客亦裴回。"
        ],
        "notes": [
            ""
        ],
        "volume": "卷四百三十四",
        "no#": 14
    },
    {
        "title": "東城尋春",
        "author": "白居易",
        "biography": "",
        "paragraphs": [
            "老色日上面，歡情日去心。今既不如昔，後當不如今。",
            "今猶未甚衰，每事力可任。花時仍愛出，酒後尚能吟。",
            "但恐如此興，亦隨日銷沉。東城春欲老，勉強一來尋。"
        ],
        "notes": [
            ""
        ],
        "volume": "卷四百三十四",
        "no#": 15
    },
    {
        "title": "江上送客",
        "author": "白居易",
        "biography": "",
        "paragraphs": [
            "江花已萎絕，江草已消歇。遠客何處歸，孤舟今日發。",
            "杜鵑聲似哭，湘竹斑如血。共是多感人，仍為此中別。"
        ],
        "notes": [
            ""
        ],
        "volume": "卷四百三十四",
        "no#": 16
    },
    {
        "title": "桐花",
        "author": "白居易",
        "biography": "",
        "paragraphs": [
            "春令有常候，清明桐始發。何此巴峽中，桐花開十月。",
            "豈伊物理變，信是土宜別。地氣反寒暄，天時倒生殺。",
            "草木堅強物，所稟固難奪。風候一參差，榮枯遂乖剌。",
            "況吾北人性，不耐南方熱。強羸壽夭間，安得依時節。"
        ],
        "notes": [
            ""
        ],
        "volume": "卷四百三十四",
        "no#": 17
    },
    {
        "title": "早祭風伯，因懷李十一舍人",
        "author": "白居易",
        "biography": "",
        "paragraphs": [
            "遠郡雖褊陋，時祀奉朝經。夙興祭風伯，天氣曉冥冥。",
            "導騎與從吏，引我出東坰。水霧重如雨，山火高於星。",
            "忽憶早朝日，與君趨紫庭。步登龍尾道，卻望終南青。",
            "一別身向老，所思心未寧。至今想在耳，玉音尚玲玲。"
        ],
        "notes": [
            ""
        ],
        "volume": "卷四百三十四",
        "no#": 18
    },
    {
        "title": "花下對酒二首",
        "author": "白居易",
        "biography": "",
        "paragraphs": [
            "藹藹江氣春，南賓閏正月。梅櫻與桃杏，次第城上發。",
            "紅房爛簇火，素豔紛團雪。香惜委風飄，愁牽壓枝折。",
            "樓中老太守，頭上新白髮。冷澹病心情，暄和好時節。",
            "故園音信斷，遠郡親賓絕。欲問花前尊，依然為誰設。",
            "引手攀紅櫻，紅櫻落似霰。仰首看白日，白日走如箭。",
            "年芳與時景，頃刻猶衰變。況是血肉身，安能長強健。",
            "人心苦迷執，慕貴憂貧賤。愁色常在眉，歡容不上面。",
            "況吾頭半白，把鏡非不見。何必花下杯，更待他人勸。"
        ],
        "notes": [
            ""
        ],
        "volume": "卷四百三十四",
        "no#": 19
    },
    {
        "title": "不二門",
        "author": "白居易",
        "biography": "",
        "paragraphs": [
            "兩眼日將暗，四肢漸衰瘦。束帶剩昔圍，穿衣妨寬袖。",
            "流年似江水，奔注無昏晝。志氣與形骸，安得長依舊。",
            "亦曾登玉陛，舉措多紕繆。至今金闕籍，名姓獨遺漏。",
            "亦曾燒大藥，消息乖火候。至今殘丹砂，燒幹不成就。",
            "行藏事兩失，憂惱心交鬥。化作憔悴翁，拋身在荒陋。",
            "坐看老病逼，須得醫王救。唯有不二門，其間無夭壽。"
        ],
        "notes": [
            ""
        ],
        "volume": "卷四百三十四",
        "no#": 20
    },
    {
        "title": "我身",
        "author": "白居易",
        "biography": "",
        "paragraphs": [
            "我身何所似，似彼孤生蓬。秋霜剪根斷，浩浩隨長風。",
            "昔游秦雍間，今落巴蠻中。昔為意氣郎，今作寂寥翁。",
            "外貌雖寂寞，中懷頗沖融。賦命有厚薄，委心任窮通。",
            "通當為大鵬，舉翅摩蒼穹。窮則為鷦鷯，一枝足自容。",
            "苟知此道者，身窮心不窮。"
        ],
        "notes": [
            ""
        ],
        "volume": "卷四百三十四",
        "no#": 21
    },
    {
        "title": "哭王質夫",
        "author": "白居易",
        "biography": "",
        "paragraphs": [
            "仙遊寺前別，別來十年餘。生別猶怏怏，死別複何如。",
            "客從梓潼來，道君死不虛。驚疑心未信，欲哭複踟躕。",
            "踟躕寢門側，聲發涕亦俱。衣上今日淚，篋中前月書。",
            "憐君古人風，重有君子儒。篇詠陶謝輩，風流嵇阮徒。",
            "出身既蹇屯，生世仍須臾。誠知天至高，安得不一呼。",
            "江南有毒蟒，江北有妖狐。皆享千年壽，多於王質夫。",
            "不知彼何德，不識此何辜。"
        ],
        "notes": [
            ""
        ],
        "volume": "卷四百三十四",
        "no#": 22
    },
    {
        "title": "東坡種花二首",
        "author": "白居易",
        "biography": "",
        "paragraphs": [
            "持錢買花樹，城東坡上栽。但購有花者，不限桃杏梅。",
            "百果參雜種，千枝次第開。天時有早晚，地力無高低。",
            "紅者霞豔豔，白者雪皚皚。遊蜂逐不去，好鳥亦來棲。",
            "前有長流水，下有小平臺。時拂臺上石，一舉風前杯。",
            "花枝蔭我頭，花蕊落我懷。獨酌複獨詠，不覺月平西。",
            "巴俗不愛花，竟春無人來。唯此醉太守，盡日不能回。",
            "東坡春向暮，樹木今何如。漠漠花落盡，翳翳葉生初。",
            "每日領童僕，荷鋤仍決渠。剗土壅其本，引泉溉其枯。",
            "小樹低數尺，大樹長丈餘。封植來幾時，高下隨扶疏。",
            "養樹既如此，養民亦何殊。將欲茂枝葉，必先救根株。",
            "雲何救根株，勸農均賦租。雲何茂枝葉，省事寬刑書。",
            "移此為郡政，庶幾甿俗蘇。"
        ],
        "notes": [
            ""
        ],
        "volume": "卷四百三十四",
        "no#": 23
    },
    {
        "title": "登城東古台",
        "author": "白居易",
        "biography": "",
        "paragraphs": [
            "迢迢東郊上，有土青崔嵬。不知何代物，疑是巴王台。",
            "巴歌久無聲，巴宮沒黃埃。靡靡春草合，牛羊緣四隈。",
            "我來一登眺，目極心悠哉。始見江山勢，峰疊水環回。",
            "憑高視聽曠，向遠胸襟開。唯有故園念，時時東北來。"
        ],
        "notes": [
            ""
        ],
        "volume": "卷四百三十四",
        "no#": 24
    },
    {
        "title": "哭諸故人，因寄元八",
        "author": "白居易",
        "biography": "",
        "paragraphs": [
            "昨日哭寢門，今日哭寢門。借問所哭誰，無非故交親。",
            "偉卿既長往，質夫亦幽淪。屈指數年世，收涕自思身。",
            "彼皆少於我，先為泉下人。我今頭半白，焉得身久存。",
            "好狂元郎中，相識二十春。昔見君生子，今聞君抱孫。",
            "存者盡老大，逝者已成塵。早晚升平宅，開眉一見君。"
        ],
        "notes": [
            ""
        ],
        "volume": "卷四百三十四",
        "no#": 25
    },
    {
        "title": "郡中春宴，因贈諸客",
        "author": "白居易",
        "biography": "",
        "paragraphs": [
            "僕本儒家子，待詔金馬門。塵忝親近地，孤負聖明恩。",
            "一旦奉優詔，萬里牧遠人。可憐島夷帥，自稱為使君。",
            "身騎牂牁馬，口食塗江鱗。暗澹緋衫故，斕斑白發新。",
            "是時歲二月，玉曆布春分。頒條示皇澤，命宴及良辰。",
            "冉冉趨府吏，蚩蚩聚州民。有如蟄蟲鳥，亦應天地春。",
            "熏草席鋪坐，藤枝酒注樽。中庭無平地，高下隨所陳。",
            "蠻鼓聲坎坎，巴女舞蹲蹲。使君居上頭，掩口語眾賓。",
            "勿笑風俗陋，勿欺官府貧。蜂巢與蟻穴，隨分有君臣。"
        ],
        "notes": [
            ""
        ],
        "volume": "卷四百三十四",
        "no#": 26
    },
    {
        "title": "開元寺東池早春",
        "author": "白居易",
        "biography": "",
        "paragraphs": [
            "池水暖溫暾，水清波瀲灩。簇簇青泥中，新蒲葉如劍。",
            "梅房小白裹，柳彩輕黃染。順氣草熏熏，適情鷗泛泛。",
            "舊游成夢寐，往事隨陽焱。芳物感幽懷，一動平生念。"
        ],
        "notes": [
            ""
        ],
        "volume": "卷四百三十四",
        "no#": 27
    },
    {
        "title": "東溪種柳",
        "author": "白居易",
        "biography": "",
        "paragraphs": [
            "野性愛栽植，植柳水中坻。乘春持斧斫，裁截而樹之。",
            "長短既不一，高下隨所宜。倚岸埋大幹，臨流插小枝。",
            "松柏不可待，楩楠固難移。不如種此樹，此樹易榮滋。",
            "無根亦可活，成陰況非遲。三年未離郡，可以見依依。",
            "種罷水邊憩，仰頭閑自思。富貴本非望，功名須待時。",
            "不種東溪柳，端坐欲何為。"
        ],
        "notes": [
            ""
        ],
        "volume": "卷四百三十四",
        "no#": 28
    },
    {
        "title": "臥小齋",
        "author": "白居易",
        "biography": "",
        "paragraphs": [
            "朝起視事畢，晏坐飽食終。散步長廊下，臥退小齋中。",
            "拙政自多暇，幽情誰與同。孰雲二千石，心如田野翁。"
        ],
        "notes": [
            ""
        ],
        "volume": "卷四百三十四",
        "no#": 29
    },
    {
        "title": "步東坡",
        "author": "白居易",
        "biography": "",
        "paragraphs": [
            "朝上東坡步，夕上東坡步。東坡何所愛，愛此新成樹。",
            "種植當歲初，滋榮及春暮。信意取次栽，無行亦無數。",
            "綠陰斜景轉，芳氣微風度。新葉鳥下來，萎花蝶飛去。",
            "閑攜斑竹杖，徐曳黃麻屨。欲識往來頻，青蕪成白路。"
        ],
        "notes": [
            ""
        ],
        "volume": "卷四百三十四",
        "no#": 30
    },
    {
        "title": "征秋稅畢，題郡南亭",
        "author": "白居易",
        "biography": "",
        "paragraphs": [
            "高城直下視，蠢蠢見巴蠻。安可施政教，尚不通語言。",
            "且喜賦斂畢，幸聞閭井安。豈伊循良化，賴此豐登年。",
            "案牘既簡少，池館亦清閒。秋雨簷果落，夕鐘林鳥還。",
            "南亭日瀟灑，偃臥恣疏頑。"
        ],
        "notes": [
            ""
        ],
        "volume": "卷四百三十四",
        "no#": 31
    },
    {
        "title": "蚊蟆",
        "author": "白居易",
        "biography": "",
        "paragraphs": [
            "巴徼炎毒早，二月蚊蟆生。咂膚拂不去，繞耳薨薨聲。",
            "斯物頗微細，中人初甚輕。如有膚受譖，久則瘡痏成。",
            "痏成無奈何，所要防其萌。么蟲何足道，潛喻儆人情。"
        ],
        "notes": [
            ""
        ],
        "volume": "卷四百三十四",
        "no#": 32
    },
    {
        "title": "登龍昌上寺望江南山，懷錢舍人",
        "author": "白居易",
        "biography": "",
        "paragraphs": [
            "騎馬出西郭，悠悠欲何之。獨上高寺去，一與白雲期。",
            "虛檻晚瀟灑，前山碧參差。忽似青龍閣，同望玉峰時。",
            "因詠松雪句，永懷鸞鶴姿。六年不相見，況乃隔榮衰。"
        ],
        "notes": [
            ""
        ],
        "volume": "卷四百三十四",
        "no#": 33
    },
    {
        "title": "郊下",
        "author": "白居易",
        "biography": "",
        "paragraphs": [
            "西日照高樹，樹頭子規鳴。東風吹野水，水畔江蘺生。",
            "盡日看山立，有時尋澗行。兀兀長如此，何許似專城。"
        ],
        "notes": [
            ""
        ],
        "volume": "卷四百三十四",
        "no#": 34
    },
    {
        "title": "遣懷",
        "author": "白居易",
        "biography": "",
        "paragraphs": [
            "樂往必悲生，泰來由否極。誰言此數然，吾道何終塞。",
            "嘗求詹尹蔔，拂龜竟默默。亦曾仰問天，天但蒼蒼色。",
            "自茲唯委命，名利心雙息。近日轉安閒，鄉園亦休憶。",
            "回看世間苦，苦在求不得。我今無所求，庶離憂悲域。"
        ],
        "notes": [
            ""
        ],
        "volume": "卷四百三十四",
        "no#": 35
    },
    {
        "title": "歲晚",
        "author": "白居易",
        "biography": "",
        "paragraphs": [
            "霜降水返壑，風落木歸山。冉冉歲將宴，物皆複本源。",
            "何此南遷客，五年獨未還。命屯分已定，日久心彌安。",
            "亦嘗心與口，靜念私自言。去國固非樂，歸鄉未必歡。",
            "何須自生苦，舍易求其難。"
        ],
        "notes": [
            ""
        ],
        "volume": "卷四百三十四",
        "no#": 36
    },
    {
        "title": "負冬日",
        "author": "白居易",
        "biography": "",
        "paragraphs": [
            "杲杲冬日出，照我屋南隅。負暄閉目坐，和氣生肌膚。",
            "初似飲醇醪，又如蟄者蘇。外融百骸暢，中適一念無。",
            "曠然忘所在，心與虛空俱。"
        ],
        "notes": [
            ""
        ],
        "volume": "卷四百三十四",
        "no#": 37
    },
    {
        "title": "委順",
        "author": "白居易",
        "biography": "",
        "paragraphs": [
            "山城雖荒蕪，竹樹有嘉色。郡俸誠不多，亦足充衣食。",
            "外累由心起，心寧累自息。尚欲忘家鄉，誰能算官職。",
            "宜懷齊遠近，委順隨南北。歸去誠可憐，天涯住亦得。"
        ],
        "notes": [
            ""
        ],
        "volume": "卷四百三十四",
        "no#": 38
    },
    {
        "title": "宿溪翁",
        "author": "白居易",
        "biography": "",
        "paragraphs": [
            "眾心愛金玉，眾口貪酒肉。何如此溪翁，飲瓢亦自足。",
            "溪南刈薪草，溪北修牆屋。歲種一頃田，春驅兩黃犢。",
            "于中甚安適，此外無營欲。溪畔偶相逢，庵中遂同宿。",
            "醉翁向朝市，問我何官祿。虛言笑殺翁，郎官應列宿。"
        ],
        "notes": [
            ""
        ],
        "volume": "卷四百三十四",
        "no#": 39
    },
    {
        "title": "重過壽泉，憶與楊九別時，因題店壁",
        "author": "白居易",
        "biography": "",
        "paragraphs": [
            "商州南十裏，有水名壽泉。湧出石崖下，流經山店前。",
            "憶昔相送日，我去君言還。寒波與老淚，此地共潺湲。",
            "一去曆萬里，再來經六年。形容已變改，處所猶依然。",
            "他日君過此，殷勤吟此篇。"
        ],
        "notes": [
            ""
        ],
        "volume": "卷四百三十四",
        "no#": 40
    },
    {
        "title": "西掖早秋直夜書意",
        "author": "白居易",
        "biography": "",
        "paragraphs": [
            "涼風起禁掖，新月生宮沼。夜半秋暗來，萬年枝嫋嫋。",
            "炎涼遞時節，鐘鼓交昏曉。遇聖惜年衰，報恩愁力小。",
            "素餐無補益，朱綬虛纏繞。冠蓋棲野雲，稻粱養山鳥。",
            "量能私自省，所得已非少。五品不為賤，五十不為夭。",
            "若無知足心，貪求何日了。"
        ],
        "notes": [
            ""
        ],
        "volume": "卷四百三十四",
        "no#": 41
    },
    {
        "title": "庭松",
        "author": "白居易",
        "biography": "",
        "paragraphs": [
            "堂下何所有，十松當我階。亂立無行次，高下亦不齊。",
            "高者三丈長，下者十尺低。有如野生物，不知何人栽。",
            "接以青瓦屋，承之白沙台。朝昏有風月，燥濕無塵泥。",
            "疏韻秋槭槭，涼陰夏淒淒。春深微雨夕，滿葉珠蓑蓑。",
            "歲暮大雪天，壓枝玉皚皚。四時各有趣，萬木非其儕。",
            "去年買此宅，多為人所咍。一家二十口，移轉就松來。",
            "移來有何得，但得煩襟開。即此是益友，豈必交賢才。",
            "顧我猶俗士，冠帶走塵埃。未稱為松主，時時一愧懷。"
        ],
        "notes": [
            ""
        ],
        "volume": "卷四百三十四",
        "no#": 42
    },
    {
        "title": "竹窗",
        "author": "白居易",
        "biography": "",
        "paragraphs": [
            "常愛輞川寺，竹窗東北廊。一別十餘載，見竹未曾忘。",
            "今春二月初，卜居在新昌。未暇作廄庫，且先營一堂。",
            "開窗不糊紙，種竹不依行。意取北簷下，窗與竹相當。",
            "繞屋聲淅淅，逼人色蒼蒼。煙通杳靄氣，月透玲瓏光。",
            "是時三伏天，天氣熱如湯。獨此竹窗下，朝回解衣裳。",
            "輕紗一幅巾，小簟六尺床。無客盡日靜，有風終夜涼。",
            "乃知前古人，言事頗諳詳。清風北窗臥，可以傲羲皇。"
        ],
        "notes": [
            ""
        ],
        "volume": "卷四百三十四",
        "no#": 43
    },
    {
        "title": "同韓侍郎游鄭家池吟詩小飲",
        "author": "白居易",
        "biography": "",
        "paragraphs": [
            "野艇容三人，晚池流浼浼。悠然依棹坐，水思如江海。",
            "宿雨洗沙塵，晴風蕩煙靄。殘陽上竹樹，枝葉生光彩。",
            "我本偶然來，景物如相待。白鷗驚不起，綠芡行堪采。",
            "齒發雖已衰，性靈未雲改。逢詩遇杯酒，尚有心情在。"
        ],
        "notes": [
            ""
        ],
        "volume": "卷四百三十四",
        "no#": 44
    },
    {
        "title": "晚歸有感",
        "author": "白居易",
        "biography": "",
        "paragraphs": [
            "朝吊李家孤，暮問崔家疾。回馬獨歸來，低眉心鬱鬱。",
            "平生所善者，多不過六七。如何十年間，零落三無一。",
            "劉曾夢中見，元向花前失。漸老與誰遊，春城好風日。"
        ],
        "notes": [
            ""
        ],
        "volume": "卷四百三十四",
        "no#": 45
    },
    {
        "title": "曲江感秋二首",
        "author": "白居易",
        "biography": "",
        "paragraphs": [
            "元和二年秋，我年三十七。長慶二年秋，我年五十一。",
            "中間十四年，六年居譴黜。窮通與榮悴，委運隨外物。",
            "遂師廬山遠，重吊湘江屈。夜聽竹枝愁，秋看灩堆沒。",
            "近辭巴郡印，又秉綸闈筆。晚遇何足言，白髮映朱紱。",
            "銷沉昔意氣，改換舊容質。獨有曲江秋，風煙如往日。",
            "疏蕪南岸草，蕭颯西風樹。秋到未幾時，蟬聲又無數。",
            "莎平綠茸合，蓮落青房露。今日臨望時，往年感秋處。",
            "池中水依舊，城上山如故。獨我鬢間毛，昔黑今垂素。",
            "榮名與壯齒，相避如朝暮。時命始欲來，年顏已先去。",
            "當春不歡樂，臨老徒驚誤。故作詠懷詩，題于曲江路。"
        ],
        "notes": [
            ""
        ],
        "volume": "卷四百三十四",
        "no#": 46
    },
    {
        "title": "玩松竹二首",
        "author": "白居易",
        "biography": "",
        "paragraphs": [
            "龍蛇隱大澤，麋鹿游豐草。棲鳳安於梧，潛魚樂於藻。",
            "吾亦愛吾廬，廬中樂吾道。前松後修竹，偃臥可終老。",
            "各附其所安，不知他物好。",
            "坐愛前簷前，臥愛北窗北。窗竹多好風，簷松有嘉色。",
            "幽懷一以合，俗含隨緣息。在爾雖無情，於予即有得。",
            "乃知性相近，不必動與植。"
        ],
        "notes": [
            ""
        ],
        "volume": "卷四百三十四",
        "no#": 47
    },
    {
        "title": "衰病無趣，因吟所懷",
        "author": "白居易",
        "biography": "",
        "paragraphs": [
            "朝餐多不飽，夜臥常少睡。自覺寢食間，多無少年味。",
            "平生好詩酒，今亦將捨棄。酒唯下藥飲，無複曾歡醉。",
            "詩多聽人吟，自不題一字。病姿與衰相，日夜相繼至。",
            "況當尚少朝，彌慚居近侍。終當求一郡，聚少漁樵費。",
            "合口便歸山，不問人間事。"
        ],
        "notes": [
            ""
        ],
        "volume": "卷四百三十四",
        "no#": 48
    },
    {
        "title": "逍遙詠",
        "author": "白居易",
        "biography": "",
        "paragraphs": [
            "亦莫戀此身，亦莫厭此身。此身何足戀，萬劫煩惱根。",
            "此身何足厭，一聚虛空塵。無戀亦無厭，始是逍遙人。"
        ],
        "notes": [
            ""
        ],
        "volume": "卷四百三十四",
        "no#": 49
    }
]