[
    {
        "title": "東武吟",
        "author": "曹鄴",
        "biography": "",
        "paragraphs": [
            "心如山上虎，身若倉中鼠。惆悵倚市門，無人與之語。",
            "夜宴李將軍，欲望心相許。何曾聽我言，貪謔邯鄲女。",
            "獨上黃金台，淒涼淚如雨。"
        ],
        "notes": [
            ""
        ],
        "volume": "卷五百九十三",
        "no#": 1
    },
    {
        "title": "薊北門行",
        "author": "曹鄴",
        "biography": "",
        "paragraphs": [
            "長河凍如石，征人夜中戍。但恐筋力盡，敢憚將軍遇。",
            "古來死未歇，白骨礙官路。豈無一有功，可以高其墓。",
            "親戚牽衣泣，悲號自相顧。死者雖無言，那堪生者悟。",
            "不如無手足，得見齒發暮。乃知七尺軀，卻是速死具。"
        ],
        "notes": [
            ""
        ],
        "volume": "卷五百九十三",
        "no#": 2
    },
    {
        "title": "金井怨",
        "author": "曹鄴",
        "biography": "",
        "paragraphs": [
            "西風吹急景，美人照金井。不見面上花，卻恨井中影。"
        ],
        "notes": [
            ""
        ],
        "volume": "卷五百九十三",
        "no#": 3
    },
    {
        "title": "姑蘇台",
        "author": "曹鄴",
        "biography": "",
        "paragraphs": [
            "南宮酒未銷，又宴姑蘇台。美人和淚去，半夜閶門開。",
            "相對正歌舞，笑中聞鼓鼙。星散九重門，血流十二街。",
            "一去成萬古，台盡人不回。時聞野田中，拾得黃金釵。"
        ],
        "notes": [
            ""
        ],
        "volume": "卷五百九十三",
        "no#": 4
    },
    {
        "title": "夜坐有懷",
        "author": "曹鄴",
        "biography": "",
        "paragraphs": [
            "悄悄月出樹，東南若微霜。愁人不成寐，五月夜亦長。",
            "佳期杳天末，骨肉不在旁。年華且有恨，厥體難久康。",
            "人言力耕者，歲旱亦有糧。吾道固如此，安得苦倀倀。"
        ],
        "notes": [
            ""
        ],
        "volume": "卷五百九十三",
        "no#": 5
    },
    {
        "title": "寄監察從兄",
        "author": "曹鄴",
        "biography": "",
        "paragraphs": [
            "我祖居鄴地，鄴人識文星。此地星已落，兼無古時城。",
            "古風既無根，千載難重生。空留建安書，傳說七子名。",
            "賤子生桂州，桂州山水清。自覺心貌古，兼合古人情。",
            "因為二雅詩，出語有性靈。持來向長安，時得長者驚。",
            "芝草不為瑞，還共木葉零。恨如轍中土，終歲填不平。",
            "吾宗戴豸冠，忽然入西京。憐其羽翼單，撫若親弟兄。",
            "松根已堅牢，松葉豈不榮。言罷眼無淚，心中如酒酲。"
        ],
        "notes": [
            ""
        ],
        "volume": "卷五百九十三",
        "no#": 6
    },
    {
        "title": "樂府體",
        "author": "曹鄴",
        "biography": "",
        "paragraphs": [
            "蓮子房房嫩，菖蒲葉葉齊。共結池中根，不厭池中泥。"
        ],
        "notes": [
            ""
        ],
        "volume": "卷五百九十三",
        "no#": 7
    },
    {
        "title": "棄婦",
        "author": "曹鄴",
        "biography": "",
        "paragraphs": [
            "嫁來未曾出，此去長別離。父母亦有家，羞言何以歸。",
            "此日年且少，事姑常有儀。見多自成醜，不待顏色衰。",
            "何人不識寵，所嗟無自非。將欲告此意，四鄰已相疑。"
        ],
        "notes": [
            ""
        ],
        "volume": "卷五百九十三",
        "no#": 8
    },
    {
        "title": "讀李斯傳",
        "author": "曹鄴",
        "biography": "",
        "paragraphs": [
            "一車致三轂，本圖行地速。不知駕馭難，舉足成顛覆。",
            "欺暗尚不然，欺明當自戮。難將一人手，掩得天下目。",
            "不見三尺墳，雲陽草空綠。"
        ],
        "notes": [
            ""
        ],
        "volume": "卷五百九十三",
        "no#": 9
    },
    {
        "title": "文宗陵",
        "author": "曹鄴",
        "biography": "",
        "paragraphs": [
            "千年堯舜心，心成身已歿。始隨蒼梧雲，不返蒼龍闕。",
            "宮女衣不香，黃金賜白髮。留此奉天下，所以無征伐。",
            "至今汨羅水，不葬大夫骨。"
        ],
        "notes": [
            ""
        ],
        "volume": "卷五百九十三",
        "no#": 10
    },
    {
        "title": "偶懷",
        "author": "曹鄴",
        "biography": "",
        "paragraphs": [
            "開目不見路，常如夜中行。最賤不自勉，中塗與誰爭。",
            "蓬為沙所危，還向沙上生。一年秋不熟，安得便廢耕。",
            "顏子命未達，亦遇時人輕。"
        ],
        "notes": [
            ""
        ],
        "volume": "卷五百九十三",
        "no#": 11
    },
    {
        "title": "代羅敷誚使君",
        "author": "曹鄴",
        "biography": "",
        "paragraphs": [
            "常言愛嵩山，別妾向東京。朝來見人說，卻知在石城。",
            "未必菖蒲花，只向石城生。自是使君眼，見物皆有情。",
            "麋鹿同上山，蓮藕同在泥。莫學天上日，朝東暮還西。"
        ],
        "notes": [
            ""
        ],
        "volume": "卷五百九十三",
        "no#": 12
    },
    {
        "title": "怨歌行",
        "author": "曹鄴",
        "biography": "",
        "paragraphs": [
            "丈夫好弓劍，行坐說金吾。喜聞有行役，結束不待車。",
            "官田贈倡婦，留妾侍舅姑。舅姑皆已死，庭花半是蕪。",
            "中妹尋適人，生女亦嫁夫。何曾寄消息，他處卻有書。",
            "嚴風厲中野，女子心易孤。貧賤又相負，封侯意何如。"
        ],
        "notes": [
            ""
        ],
        "volume": "卷五百九十三",
        "no#": 13
    },
    {
        "title": "南征怨",
        "author": "曹鄴",
        "biography": "",
        "paragraphs": [
            "萬浪東不回，昭王南征早。龍舟沒何處，獨樹江上老。",
            "吾欲問水濱，宮殿已生草。"
        ],
        "notes": [
            ""
        ],
        "volume": "卷五百九十三",
        "no#": 14
    },
    {
        "title": "和潘安仁金谷集",
        "author": "曹鄴",
        "biography": "",
        "paragraphs": [
            "太守龍為馬，將軍金作車。香飄十裏風，風下綠珠歌。",
            "莫怪坐上客，歎君庭前花。明朝此池館，不是石崇家。"
        ],
        "notes": [
            ""
        ],
        "volume": "卷五百九十三",
        "no#": 15
    },
    {
        "title": "不可見",
        "author": "曹鄴",
        "biography": "",
        "paragraphs": [
            "常聞貧賤夫，頭白終相待。自從嫁黔婁，終歲長不在。",
            "君夢有雙影，妾夢空四鄰。常思勁北風，吹折雙車輪。"
        ],
        "notes": [
            ""
        ],
        "volume": "卷五百九十三",
        "no#": 16
    },
    {
        "title": "秦後作",
        "author": "曹鄴",
        "biography": "",
        "paragraphs": [
            "大道不居謙，八荒安苟得。木中不生火，高殿禍頃刻。",
            "誰將白帝子，踐我禮義域。空持拔山志，欲奪天地德。",
            "軹道人不回，壯士斷消息。父母骨成薪，蟲蛇自相食。",
            "鼎亂陰陽疑，戰盡鬼神力。東郊龍見血，九土玄黃色。",
            "鼙鼓裂二景，妖星動中國。圓丘無日月，曠野失南北。",
            "徒流殺人血，神器終不忒。一馬渡空江，始知賢者賊。"
        ],
        "notes": [
            ""
        ],
        "volume": "卷五百九十三",
        "no#": 17
    },
    {
        "title": "薄命妾",
        "author": "曹鄴",
        "biography": "",
        "paragraphs": [
            "薄命常惻惻，出門見南北。劉郎馬蹄疾，何處去不得。",
            "淚珠不可收，蟲絲不可織。知君綠桑下，更有新相識。"
        ],
        "notes": [
            ""
        ],
        "volume": "卷五百九十三",
        "no#": 18
    },
    {
        "title": "放歌行",
        "author": "曹鄴",
        "biography": "",
        "paragraphs": [
            "莫唱放歌行，此歌臨楚水。人皆惡此聲，唱者終不已。",
            "三閭有何罪，不向枕上死。"
        ],
        "notes": [
            ""
        ],
        "volume": "卷五百九十三",
        "no#": 19
    },
    {
        "title": "江西送人",
        "author": "曹鄴",
        "biography": "",
        "paragraphs": [
            "八月江上樓，西風令人愁。攜酒樓上別，盡見四山秋。",
            "但愁今日知，莫作他時疑。郎本不住此，無人泣望歸。",
            "何水不生波，何木不改柯。遙知明日恨，不如今日多。",
            "將心速投人，路遠人如何。"
        ],
        "notes": [
            ""
        ],
        "volume": "卷五百九十三",
        "no#": 20
    },
    {
        "title": "始皇陵下作",
        "author": "曹鄴",
        "biography": "",
        "paragraphs": [
            "千金買魚燈，泉下照狐兔。行人上陵過，卻吊扶蘇墓。",
            "累累壙中物，多於養生具。若使山可移，應將秦國去。",
            "舜歿雖在前，今猶未封樹。"
        ],
        "notes": [
            ""
        ],
        "volume": "卷五百九十三",
        "no#": 21
    },
    {
        "title": "洛原西望",
        "author": "曹鄴",
        "biography": "",
        "paragraphs": [
            "築城畏不堅，城堅心自毀。秦樹滿平原，秦人不居此。",
            "猶為泣路者，無力報天子。"
        ],
        "notes": [
            ""
        ],
        "volume": "卷五百九十三",
        "no#": 22
    },
    {
        "title": "趙城懷古",
        "author": "曹鄴",
        "biography": "",
        "paragraphs": [
            "邯鄲舊公子，騎馬又鳴珂。手揮白玉鞭，不避五侯車。",
            "閒愁春日短，沽酒入倡家。一笑千萬金，醉中贈秦娥。",
            "如今高原上，樹樹白楊花。"
        ],
        "notes": [
            ""
        ],
        "volume": "卷五百九十三",
        "no#": 23
    },
    {
        "title": "代班姬",
        "author": "曹鄴",
        "biography": "",
        "paragraphs": [
            "寵極多妒容，乘車上金階。欻然趙飛燕，不語到日西。",
            "手把菖蒲花，君王喚不來。常嫌鬢蟬重，乞人白玉釵。",
            "君心無定波，咫尺流不回。後宮門不掩，每夜黃鳥啼。",
            "買得千金賦，花顏已如灰。"
        ],
        "notes": [
            ""
        ],
        "volume": "卷五百九十三",
        "no#": 24
    },
    {
        "title": "庭草",
        "author": "曹鄴",
        "biography": "",
        "paragraphs": [
            "庭草根自淺，造化無遺功。低回一寸心，不敢怨春風。"
        ],
        "notes": [
            ""
        ],
        "volume": "卷五百九十三",
        "no#": 25
    },
    {
        "title": "過白起墓",
        "author": "曹鄴",
        "biography": "",
        "paragraphs": [
            "夷陵火焰滅，長平生氣低。將軍臨老病，賜劍咸陽西。"
        ],
        "notes": [
            ""
        ],
        "volume": "卷五百九十三",
        "no#": 26
    },
    {
        "title": "對酒",
        "author": "曹鄴",
        "biography": "",
        "paragraphs": [
            "愛酒知是僻，難與性相舍。未必獨醒人，便是不飲者。",
            "晚歲無此物，何由住田野。"
        ],
        "notes": [
            ""
        ],
        "volume": "卷五百九十三",
        "no#": 27
    },
    {
        "title": "續幽憤",
        "author": "曹鄴",
        "biography": "",
        "paragraphs": [
            "繁霜作陰起，朱火乘夕發。清晝冷無光，蘭膏坐銷歇。",
            "惟公執天憲，身是台中傑。一逐楚大夫，何人為君雪。",
            "匆匆鬼方路，不許辭雙闕。過門似他鄉，舉趾如遺轍。",
            "八月黃草生，洪濤入雲熱。危魂沒太行，客吊空骨節。",
            "千年瘴江水，恨聲流不絕。"
        ],
        "notes": [
            ""
        ],
        "volume": "卷五百九十三",
        "no#": 28
    },
    {
        "title": "古詞",
        "author": "曹鄴",
        "biography": "",
        "paragraphs": [
            "高闕礙飛鳥，人言是君家。經年不歸去，愛妾面上花。",
            "妾面雖有花，妾心非女蘿。郎妻自不重，於妾欲如何。"
        ],
        "notes": [
            ""
        ],
        "volume": "卷五百九十三",
        "no#": 29
    },
    {
        "title": "和謝豫章從宋公戲馬台送孔令謝病",
        "author": "曹鄴",
        "biography": "",
        "paragraphs": [
            "碧樹杳雲暮，朔風自西來。佳人憶山水，置酒在高臺。",
            "不必問流水，坐來日已西。勸君速歸去，正及鷓鴣啼。"
        ],
        "notes": [
            ""
        ],
        "volume": "卷五百九十三",
        "no#": 30
    },
    {
        "title": "送進士李殷下第游汾河",
        "author": "曹鄴",
        "biography": "",
        "paragraphs": [
            "上國花照地，遣君向西征。旁人亦有恨，況複故人情。",
            "單車欲雲去，別酒忽然醒。如何今夜夢，半作道路程。",
            "邊士不好禮，全家住軍城。城中鼓角嚴，旅客常夜驚。",
            "中有左記室，逢人眼光明。西門未歸者，下馬如到京。",
            "還應一開卷，為子心不平。殷勤說忠抱，壯志勿自輕。"
        ],
        "notes": [
            ""
        ],
        "volume": "卷五百九十三",
        "no#": 31
    },
    {
        "title": "相思極",
        "author": "曹鄴",
        "biography": "",
        "paragraphs": [
            "妾顏與日空，君心與日新。三年得一書，猶在湘之濱。",
            "料君相輕意，知妾無至親。況當受明禮，不令再嫁人。",
            "願君從此日，化質為妾身。"
        ],
        "notes": [
            ""
        ],
        "volume": "卷五百九十三",
        "no#": 32
    },
    {
        "title": "代謝玄暉新亭送範零陵",
        "author": "曹鄴",
        "biography": "",
        "paragraphs": [
            "楚水洪無際，滄茫接天涯。相看不能語，獨鳥下江蘺。",
            "蓬子悉有戀，蓬根卻無期。車輪自不住，何必怨路岐。",
            "孟冬衣食薄，夢寐亦未遺。"
        ],
        "notes": [
            ""
        ],
        "volume": "卷五百九十三",
        "no#": 33
    },
    {
        "title": "山中效陶",
        "author": "曹鄴",
        "biography": "",
        "paragraphs": [
            "落第非有罪，茲山聊歸止。山猿隔雲住，共飲山中水。",
            "讀書時有興，坐石忘卻起。西山忽然暮，往往遺巾履。",
            "經時一出門，兼候僮僕喜。常被山翁笑，求名豈如此。",
            "齒發老未衰，何如且求己。"
        ],
        "notes": [
            ""
        ],
        "volume": "卷五百九十三",
        "no#": 34
    },
    {
        "title": "城南野居寄知己",
        "author": "曹鄴",
        "biography": "",
        "paragraphs": [
            "奔走未到我，在城如在村。出門既無意，豈如常閉門。",
            "作詩二十載，闕下名不聞。無人為開口，君子獨有言。",
            "身為苦寒士，一笑亦感恩。殷勤中途上，勿使車無輪。"
        ],
        "notes": [
            ""
        ],
        "volume": "卷五百九十三",
        "no#": 35
    },
    {
        "title": "古莫買妾行",
        "author": "曹鄴",
        "biography": "",
        "paragraphs": [
            "千扉不當路，未似開一門。若遣綠珠醜，石家應尚存。"
        ],
        "notes": [
            ""
        ],
        "volume": "卷五百九十三",
        "no#": 36
    },
    {
        "title": "霽後作",
        "author": "曹鄴",
        "biography": "",
        "paragraphs": [
            "新霽辨草木，晚塘明衣衿。乳燕不歸宿，雙雙飛向林。",
            "微照露花影，輕雲浮麥陰。無人可招隱，盡日登山吟。"
        ],
        "notes": [
            ""
        ],
        "volume": "卷五百九十三",
        "no#": 37
    },
    {
        "title": "田家效陶",
        "author": "曹鄴",
        "biography": "",
        "paragraphs": [
            "黑黍舂來釀酒飲，青禾刈了驅牛載。",
            "大姑小叔常在眼，卻笑長安在天外。"
        ],
        "notes": [
            ""
        ],
        "volume": "卷五百九十三",
        "no#": 38
    },
    {
        "title": "寄賈馳先輩",
        "author": "曹鄴",
        "biography": "",
        "paragraphs": [
            "遊子想萬里，何必登高台。聞君燕女吟，如自薊北來。",
            "長安高蓋多，健馬東西街。盡說蒿簪古，將錢買金釵。",
            "我祖西園事，言之獨傷懷。如今數君子，如鳥無樹棲。",
            "濟水一入河，便與清流乖。聞君欲自持，勿使吾道低。"
        ],
        "notes": [
            ""
        ],
        "volume": "卷五百九十三",
        "no#": 39
    },
    {
        "title": "送友人入塞",
        "author": "曹鄴",
        "biography": "",
        "paragraphs": [
            "亂蓬無根日，送子入青塞。蒼茫萬里秋，如見原野大。",
            "鳥雀寒不下，山川迥相對。一馬沒黃雲，登高望猶在。",
            "驚風忽然起，白日黯已晦。如何恨路長，出門天涯外。"
        ],
        "notes": [
            ""
        ],
        "volume": "卷五百九十三",
        "no#": 40
    },
    {
        "title": "寄陽朔友人",
        "author": "曹鄴",
        "biography": "",
        "paragraphs": [
            "桂林須產千株桂，未解當天影日開。",
            "我到月中收得種，為君移向故園栽。"
        ],
        "notes": [
            ""
        ],
        "volume": "卷五百九十三",
        "no#": 41
    },
    {
        "title": "題廣福岩",
        "author": "曹鄴",
        "biography": "",
        "paragraphs": [
            "未有天地先融結，方廣高深無丈尺。",
            "書言不盡畫難成，留與人間作奇特。"
        ],
        "notes": [
            ""
        ],
        "volume": "卷五百九十三",
        "no#": 42
    },
    {
        "title": "送曾德邁歸寧宜春",
        "author": "曹鄴",
        "biography": "",
        "paragraphs": [
            "湘東山水有清輝，袁水詞人得意歸。幾府爭馳毛義檄，",
            "想到宜陽更無事，並將歡慶奉庭闈。"
        ],
        "notes": [
            ""
        ],
        "volume": "卷五百九十三",
        "no#": 43
    },
    {
        "title": "送鄭穀歸宜春",
        "author": "曹鄴",
        "biography": "",
        "paragraphs": [
            "無成歸故國，上馬亦高歌。況是飛鳴後，殊為喜慶多。",
            "暑銷嵩嶽雨，涼吹洞庭波。莫便閑吟去，須期接盛科。"
        ],
        "notes": [
            ""
        ],
        "volume": "卷五百九十三",
        "no#": 44
    },
    {
        "title": "老圃堂",
        "author": "曹鄴",
        "biography": "",
        "paragraphs": [
            "邵平瓜地接吾廬，穀雨幹時手自鋤。",
            "昨日春風欺不在，就床吹落讀殘書。"
        ],
        "notes": [
            ""
        ],
        "volume": "卷五百九十三",
        "no#": 45
    }
]