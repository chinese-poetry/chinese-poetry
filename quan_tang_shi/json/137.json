[
    {
        "title": "田家即事",
        "author": "儲光羲",
        "biography": "",
        "paragraphs": [
            "蒲葉日已長，杏花日已滋。老農要看此，貴不違天時。",
            "迎晨起飯牛，雙駕耕東菑。蚯蚓土中出，田烏隨我飛。",
            "群合亂啄噪，嗷嗷如道饑。我心多惻隱，顧此兩傷悲。",
            "撥食與田烏，日暮空筐歸。親戚更相誚，我心終不移。"
        ],
        "notes": [
            ""
        ],
        "volume": "卷一百三十七",
        "no#": 1
    },
    {
        "title": "同王十三維偶然作十首",
        "author": "儲光羲",
        "biography": "",
        "paragraphs": [
            "仲夏日中時，草木看欲燋。田家惜工力，把鋤來東皋。",
            "顧望浮雲陰，往往誤傷苗。歸來悲困極，兄嫂共相譊。",
            "無錢可沽酒，何以解劬勞。夜深星漢明，庭宇虛寥寥。",
            "高柳三五株，可以獨逍遙。",
            "北山種松柏，南山種蒺藜。出入雖同趣，所向各有宜。",
            "孔丘貴仁義，老氏好無為。我心若虛空，此道將安施。",
            "暫過伊闕間，晼晚三伏時。高閣入雲中，芙蓉滿清池。",
            "要自非我室，還望南山陲。",
            "野老本貧賤，冒暑鋤瓜田。一畦未及終，樹下高枕眠。",
            "荷蓧者誰子，皤皤來息肩。不復問鄉墟，相見但依然。",
            "腹中無一物，高話羲皇年。落日臨層隅，逍遙望晴川。",
            "使婦提蠶筐，呼兒榜漁船。悠悠泛綠水，去摘浦中蓮。",
            "蓮花豔且美，使我不能還。",
            "浮雲在虛空，隨風複卷舒。我心方處順，動作何憂虞。",
            "但言嬰世網，不復得閒居。迢遞別東國，超遙來西都。",
            "見人乃恭敬，曾不問賢愚。雖若不能言，中心亦難誣。",
            "故鄉滿親戚，道遠情日疏。偶欲陳此意，複無南飛鳧。",
            "草木花葉生，相與命為春。當非草木意，信是故時人。",
            "靜念惻群物，何由知至真。狂歌問夫子，夫子莫能陳。",
            "鳳凰飛且鳴，容裔下天津。清淨無言語，茲焉庶可親。",
            "黃河流向東，弱水流向西。趨舍各有異，造化安能齊。",
            "妾本邯鄲女，生長在叢台。既聞容見寵，複想玄為妻。",
            "刻畫尚風流，幸會君招攜。逶迤歌舞座，婉孌芙蓉閨。",
            "日月方向除，恩愛忽焉暌。棄置誰複道，但悲生不諧。",
            "羨彼匹婦意，偕老常同棲。",
            "日暮登春山，山鮮雲複輕。遠近看春色，踟躕新月明。",
            "仙人浮丘公，對月時吹笙。丹鳥飛熠熠，蒼蠅亂營營。",
            "群動汩吾真，訛言傷我情。安得如子晉，與之遊太清。",
            "耽耽銅鞮宮，遙望長數裏。賓客無多少，出入皆珠履。",
            "朴儒亦何為，辛苦讀舊史。不道無家舍，效他養妻子。",
            "冽冽玄冬暮，衣裳無准擬。偶然著道書，神人養生理。",
            "公卿時見賞，賜賚難具紀。莫問身後事，且論朝夕是。",
            "空山暮雨來，眾鳥竟棲息。斯須照夕陽，雙雙複撫翼。",
            "我念天時好，東田有稼穡。浮雲蔽川原，新流集溝洫。",
            "裴回顧衡宇，僮僕邀我食。臥覽床頭書，睡看機中織。",
            "想見明膏煎，中夜起唧唧。",
            "四鄰競豐屋，我獨好卑室。窈窕高臺中，時聞撫新瑟。",
            "狂飆動地起，拔木乃非一。相顧始知悲，中心憂且栗。",
            "蚩蚩命子弟，恨不居高秩。日入賓從歸，清晨冠蓋出。",
            "中庭有奇樹，榮早衰複疾。此道猶不知，微言安可述。"
        ],
        "notes": [
            ""
        ],
        "volume": "卷一百三十七",
        "no#": 2
    },
    {
        "title": "升天行貽盧六健",
        "author": "儲光羲",
        "biography": "",
        "paragraphs": [
            "真人居閬風，時奏清商音。聽者即王母，泠泠和瑟琴。",
            "坐對三花枝，行隨五雲陰。天長昆侖小，日久蓬萊深。",
            "上由玉華宮，下視首陽岑。神州亦清淨，要自有浮沉。",
            "惻惻苦哉行，呱呱遊子吟。廬山逢若士，思欲化黃金。",
            "雨雪沒太山，誰能無歸心。逍遙在雲漢，可以來相尋。"
        ],
        "notes": [
            ""
        ],
        "volume": "卷一百三十七",
        "no#": 3
    },
    {
        "title": "田家雜興八首",
        "author": "儲光羲",
        "biography": "",
        "paragraphs": [
            "春至鶬鶊鳴，薄言向田墅。不能自力作，黽勉娶鄰女。",
            "既念生子孫，方思廣田圃。閒時相顧笑，喜悅好禾黍。",
            "夜夜登嘯台，南望洞庭渚。百草被霜露，秋山響砧杵。",
            "卻羨故年時，中情無所取。",
            "眾人恥貧賤，相與尚膏腴。我情既浩蕩，所樂在畋漁。",
            "山澤時晦暝，歸家暫閒居。滿園植葵藿，繞屋樹桑榆。",
            "禽雀知我閑，翔集依我廬。所願在優遊，州縣莫相呼。",
            "日與南山老，兀然傾一壺。",
            "逍遙阡陌上，遠近無相識。落日照秋山，千岩同一色。",
            "網罟繞深莽，鷹鸇始輕翼。獵馬既如風，奔獸莫敢息。",
            "駐旗滄海上，犒士吳宮側。楚國有夫人，性情本貞直。",
            "鮮禽徒自致，終歲竟不食。",
            "田家趨壟畝，當晝掩虛關。鄰里無煙火，兒童共幽閒。",
            "桔槔懸空圃，雞犬滿桑間。時來農事隙，采藥遊名山。",
            "但言所采多，不念路險艱。人生如蜉蝣，一往不可攀。",
            "君看西王母，千載美容顏。",
            "平生養情性，不復計憂樂。去家行賣畚，留滯南陽郭。",
            "秋至黍苗黃，無人可刈獲。稚子朝未飯，把竿逐鳥雀。",
            "忽見梁將軍，乘車出宛洛。意氣軼道路，光輝滿墟落。",
            "安知負薪者，咥咥笑輕薄。",
            "楚山有高士，梁國有遺老。築室既相鄰，向田複同道。",
            "糗糒常共飯，兒孫每更抱。忘此耕耨勞，愧彼風雨好。",
            "蟪蛄鳴空澤，鶗鴂傷秋草。日夕寒風來，衣裳苦不早。",
            "梧桐蔭我門，薜荔網我屋。迢迢兩夫婦，朝出暮還宿。",
            "稼穡既自種，牛羊還自牧。日旰懶耕鋤，登高望川陸。",
            "空山足禽獸，墟落多喬木。白馬誰家兒，聯翩相馳逐。",
            "種桑百餘樹，種黍三十畝。衣食既有餘，時時會親友。",
            "夏來菰米飯，秋至菊花酒。孺人喜逢迎，稚子解趨走。",
            "日暮閑園裏，團團蔭榆柳。酩酊乘夜歸，涼風吹戶牖。",
            "清淺望河漢，低昂看北斗。數甕猶未開，明朝能飲否。"
        ],
        "notes": [
            ""
        ],
        "volume": "卷一百三十七",
        "no#": 4
    },
    {
        "title": "題辨覺精舍",
        "author": "儲光羲",
        "biography": "",
        "paragraphs": [
            "朝隨秋雲陰，乃至青松林。花閣空中遠，方池岩下深。",
            "竹風亂天語，溪響成龍吟。試問真君子，游山非世心。"
        ],
        "notes": [
            ""
        ],
        "volume": "卷一百三十七",
        "no#": 5
    },
    {
        "title": "題慎言法師故房",
        "author": "儲光羲",
        "biography": "",
        "paragraphs": [
            "精廬不住子，自有無生鄉。過客知何道，裴回雁子堂。",
            "浮雲歸故嶺，落月還西方。日夕虛空裏，時時聞異香。"
        ],
        "notes": [
            ""
        ],
        "volume": "卷一百三十七",
        "no#": 6
    },
    {
        "title": "石甕寺",
        "author": "儲光羲",
        "biography": "",
        "paragraphs": [
            "遙山起真宇，西向盡花林。下見宮殿小，上看廊廡深。",
            "苑花落池水，天語聞松音。君子又知我，焚香期化心。"
        ],
        "notes": [
            ""
        ],
        "volume": "卷一百三十七",
        "no#": 7
    },
    {
        "title": "題崔山人別業",
        "author": "儲光羲",
        "biography": "",
        "paragraphs": [
            "南陽隱居者，築室丹溪源。溪冷懼秋晏，室寒欣景暾。",
            "山雞鳴菌閣，水霧入衡門。東嶺或舒嘯，北窗時討論。",
            "封君渭陽竹，逸士漢陰園。何必崆峒上，獨為堯所尊。"
        ],
        "notes": [
            ""
        ],
        "volume": "卷一百三十七",
        "no#": 8
    },
    {
        "title": "行次田家澳梁作",
        "author": "儲光羲",
        "biography": "",
        "paragraphs": [
            "田家俯長道，邀我避炎氛。當暑日方晝，高天無片雲。",
            "桑間禾黍氣，柳下牛羊群。野雀棲空屋，晨昏不復聞。",
            "前登澳梁阪，極望溫泉分。逆旅方三舍，西山猶未曛。"
        ],
        "notes": [
            ""
        ],
        "volume": "卷一百三十七",
        "no#": 9
    },
    {
        "title": "昭聖觀",
        "author": "儲光羲",
        "biography": "",
        "paragraphs": [
            "主家隱溪口，微路入花源。數日朝青閣，彩雲獨在門。",
            "雙樓夾一殿，玉女侍玄元。扶橑盡蟠木，步簷多畫翻。",
            "新松引天籟，小柏繞山樊。坐弄竹陰遠，行隨溪水喧。",
            "石池辨春色，林獸知人言。未逐鳳凰去，真宮在此原。"
        ],
        "notes": [
            ""
        ],
        "volume": "卷一百三十七",
        "no#": 10
    },
    {
        "title": "題辛道士房",
        "author": "儲光羲",
        "biography": "",
        "paragraphs": [
            "全神不言命，所尚道家流。迨此遠南楚，遂令思北遊。",
            "先生秀衡岳，玉立居玄丘。門帶江山靜，房隨瑤草幽。",
            "逍遙三花發，罔象五雲浮。自有太清紀，曾垂華髮憂。",
            "大年方橐鑰，小智即蜉蝣。七日赤龍至，莫令餘獨留。"
        ],
        "notes": [
            ""
        ],
        "volume": "卷一百三十七",
        "no#": 11
    },
    {
        "title": "登秦嶺作，時陷賊歸國",
        "author": "儲光羲",
        "biography": "",
        "paragraphs": [
            "朝出猛獸林，躨跜登高峰。僮僕履雲霧，隨我行太空。",
            "羲和舒靈暉，倏忽西極通。回首望涇渭，隱隱如長虹。",
            "九逵合蒼蕪，五陵遙瞳蒙。鹿遊大明殿，霧濕華清宮。",
            "網羅蠛蠓時，顧齒熊羆鋒。失途走江漢，不能有其功。",
            "氣逐招搖星，魂隨閶闔風。惟言宇宙清，複使車書同。",
            "林木被繁霜，合遝連山紅。鵬鶚勵羽翼，俯視荊棘叢。",
            "誓將食鶬鴞，然後歸崆峒。"
        ],
        "notes": [
            ""
        ],
        "volume": "卷一百三十七",
        "no#": 12
    },
    {
        "title": "晦日任橋池亭",
        "author": "儲光羲",
        "biography": "",
        "paragraphs": [
            "溫泉作天邑，直北開新洲。未有菰蒲生，即聞鳧雁遊。",
            "六亭在高岸，數島居中流。晦日望清波，相與期泛遊。",
            "西道苦轉轂，北堤疲行舟。清泠水木陰，才可適我憂。"
        ],
        "notes": [
            ""
        ],
        "volume": "卷一百三十七",
        "no#": 13
    },
    {
        "title": "望幸亭",
        "author": "儲光羲",
        "biography": "",
        "paragraphs": [
            "五年一巡狩，西幸過東畿。周國易居守，周人多怨思。",
            "君王敷惠政，程作貴從時。大廈非一木，沉沉臨九逵。",
            "慶雲宿飛棟，嘉樹羅青墀。疏屏宜朝享，方塘堪水嬉。",
            "雲中仰華蓋，桁下望春旗。天意知如此，星言歸洛師。"
        ],
        "notes": [
            ""
        ],
        "volume": "卷一百三十七",
        "no#": 14
    },
    {
        "title": "哥舒大夫頌德",
        "author": "儲光羲",
        "biography": "",
        "paragraphs": [
            "天紀啟真命，君生臣亦生。乃知赤帝子，複有蒼龍精。",
            "神武建皇極，文昌開將星。超超渭濱器，落落山西名。",
            "畫閫入受脤，鑿門出扞城。戎人昧正朔，我有軒轅兵。",
            "隴路起豐鎬，關雲隨旆旌。河湟訓兵甲，義勇方橫行。",
            "韓魏多銳士，蹶張在幕庭。大非四決軋，石堡高崢嶸。",
            "攻伐若振槁，孰雲非神明。嘉謀即天意，驟勝由師貞。",
            "枯草被西陸，烈風昏太清。戢戈旄頭落，牧馬昆侖平。",
            "賓從儼冠蓋，封山紀天聲。來朝芙蓉闕，鳴玉飄華纓。",
            "直道濟時憲，天邦遂輕刑。抗書報知己，松柏亦以榮。",
            "嘉命列上第，德輝照天京。在車持簡墨，粲粲皆詞英。",
            "顧我搶榆者，莫能翔青冥。游燕非騏驥，躑躅思長鳴。"
        ],
        "notes": [
            ""
        ],
        "volume": "卷一百三十七",
        "no#": 15
    },
    {
        "title": "安宜園林獻高使君",
        "author": "儲光羲",
        "biography": "",
        "paragraphs": [
            "直道已三出，幸從江上回。新居茅茨迥，起見秋雲開。",
            "十裏次舟楫，二橋交往來。楚言滿鄰里，雁叫喧池台。",
            "魚鱉樂仁政，浮沉亦至哉。小山宜大隱，要自望蓬萊。"
        ],
        "notes": [
            ""
        ],
        "volume": "卷一百三十七",
        "no#": 16
    },
    {
        "title": "秋庭貽馬九",
        "author": "儲光羲",
        "biography": "",
        "paragraphs": [
            "伊昔好觀國，自鄉西入秦。往復萬餘裏，相逢皆眾人。",
            "大君幸東嶽，世哲扈時巡。予亦從此去，閒居清洛濱。",
            "稍稍寒木直，彩彩陽華新。迭宕孔文舉，風流石季倫。",
            "妙年一相得，白首定相親。重此虛賓館，歡言冬及春。",
            "哲兄盛文史，出入馳高軌。令德本同人，深心重知己。",
            "絳衣朝聖主，紗帳延才子。伯淮與季江，清浚各孤峙。",
            "群芳趨泛愛，萬物通情理。而我信空虛，提攜過杞梓。",
            "夫君美聲德，直道期終始。孰謂忽離居，優遊鄭東裏。",
            "東裏近王城，山連路亦平。何言相去遠，閑言獨淒清。",
            "萬里鴻雁度，四鄰砧杵鳴。其如久離別，重以霜風驚。"
        ],
        "notes": [
            ""
        ],
        "volume": "卷一百三十七",
        "no#": 17
    },
    {
        "title": "河中望鳥灘作貽呂四郎中",
        "author": "儲光羲",
        "biography": "",
        "paragraphs": [
            "河流有深曲，舟子莫能知。弭棹臨沙嶼，微吟西日馳。",
            "平明春色霽，兩岸好風吹。去去川途盡，悠悠親友離。",
            "漢宮成羽翼，伊水弄參差。為惜淮南子，如何攀桂枝。"
        ],
        "notes": [
            ""
        ],
        "volume": "卷一百三十七",
        "no#": 18
    },
    {
        "title": "秦中初霽獻給事二首",
        "author": "儲光羲",
        "biography": "",
        "paragraphs": [
            "渭水收暮雨，處處多新澤。宮苑傍山明，雲林帶天碧。",
            "君子聳高駕，英聲邈今昔。鏘佩出中台，彯纓入仙掖。",
            "夙心幸清鑒，晚志欣良覿。鳴盜非足征，願言同下客。",
            "南國久為思，西都嘗作賓。雲開天地色，日照山河春。",
            "善聽在知己，揚光唯達人。妙年弄柔翰，弱冠偶良晨。",
            "擢第文昌閣，還家滄海濱。寸心何所望，東掖有賢臣。"
        ],
        "notes": [
            ""
        ],
        "volume": "卷一百三十七",
        "no#": 19
    },
    {
        "title": "晚次東亭獻鄭州宋使君文",
        "author": "儲光羲",
        "biography": "",
        "paragraphs": [
            "自初賓上國，乃到鄒人鄉。曾點與曾子，俱升闕裏堂。",
            "武皇恢大略，逸翮思寥廓。三居清憲台，兩拜文昌閣。",
            "為道既貞信，處名猶謇諤。鐵柱勵風威，錦軸含光輝。",
            "夜聞持簡立，朝看伏奏歸。洞門清佩響，廣路玉珂飛。",
            "驤首入丹掖，摶空趨太微。絲綸逢聖主，出入飄華組。",
            "愔愔宿帝梧，侃侃居文府。海內語三獨，朝端謀六戶。",
            "善計在弘羊，清嚴歸仲舉。侍郎跨方朔，中丞蔑周處。",
            "天眷擇循良，惟賢降寵章。分符指聊攝，為政本農桑。",
            "籍籍歌五袴，祁祁頌千箱。隨車微雨灑，逐扇清風颺。",
            "既以遷列國，複茲鄰帝鄉。褰帷乃仍舊，坐嘯非更張。",
            "居敬物無擾，履端人自康。薄遊出京邑，引領東南望。",
            "林晚鳥雀噪，田秋稼穡黃。成皋天地險，廣武征戰場。",
            "道喪苦兵賦，時來開井疆。霏霏渠門色，晻晻制岩光。",
            "徒念京索近，獨悲溱洧長。大明潛照耀，淑慝自昭彰。",
            "昔歲幸西土，今茲歸洛陽。同焉知鄭伯，當輔我周王。"
        ],
        "notes": [
            ""
        ],
        "volume": "卷一百三十七",
        "no#": 20
    },
    {
        "title": "秋次霸亭寄申大",
        "author": "儲光羲",
        "biography": "",
        "paragraphs": [
            "橘柚植寒陵，芙蓉蒂修阪。無言不得意，得意何由展。",
            "況我行且徒，而君往猶蹇。既傷人事近，複言天道遠。",
            "薄暮入空亭，中夜不能飯。南聽鴻雁盡，西見招搖轉。",
            "千門漢王宮，百里周王苑。杲杲初景出，油油鮮雲卷。",
            "會朝幸歲正，校獵從新獮。念君久京國，雙涕如露泫。",
            "無人薦子雲，太息竟誰辨。"
        ],
        "notes": [
            ""
        ],
        "volume": "卷一百三十七",
        "no#": 21
    },
    {
        "title": "舟中別武金壇",
        "author": "儲光羲",
        "biography": "",
        "paragraphs": [
            "曰予輕皎潔，坦率賓混元。忽乃異群萃，高歌信陵門。",
            "信陵好賓客，清夜開華軒。月光麗池閣，野氣浮林園。",
            "偶坐爛明星，歸志潛崩奔。漾舟清潭裏，慰我別離魂。",
            "落日下西山，左右慘無言。蕭條風雨散，窅靄江湖昏。",
            "秋荷尚幽鬱，暮鳥複翩翻。紙筆亦何為，寫我心中冤。"
        ],
        "notes": [
            ""
        ],
        "volume": "卷一百三十七",
        "no#": 22
    },
    {
        "title": "鞏城東莊道中作",
        "author": "儲光羲",
        "biography": "",
        "paragraphs": [
            "北陵散寒鳥，西山照初日。婉孌晉陽京，踟躕野人室。",
            "南軒草間去，後乘林中出。靄靄長路暖，遲遲狹路歸。",
            "蜉蝣時蔽月，枳棘複傷衣。城上東風起，河邊早雁飛。",
            "夏王紀冬令，殷人乃正月。涯口度新雲，山陰留故雪。",
            "幸逢耆耋話，餘待親鄰別。總轡出叢薄，歇鞍登峻隅。",
            "春源既蕩漭，伏戰亦睢盱。未獲遵平道，徒言信薄夫。"
        ],
        "notes": [
            ""
        ],
        "volume": "卷一百三十七",
        "no#": 23
    },
    {
        "title": "赴馮翊作",
        "author": "儲光羲",
        "biography": "",
        "paragraphs": [
            "本自江海人，且無寥廓志。大明耀天宇，靄靄風雨被。",
            "迢遞別荊吳，飄颻涉沂泗。廣川俟舟楫，峻阪傷騏驥。",
            "蹭蹬失歸道，崎嶇從下位。西出太華陰，北走少梁地。",
            "蔥蘢墟落色，泱漭關河氣。恥從俠烈游，甘為刀筆吏。",
            "寶劍茱萸匣，豈忘知音貴。大道且泛然，沉浮未雲異。"
        ],
        "notes": [
            ""
        ],
        "volume": "卷一百三十七",
        "no#": 24
    },
    {
        "title": "晚霽中園喜赦作",
        "author": "儲光羲",
        "biography": "",
        "paragraphs": [
            "五月黃梅時，陰氣蔽遠邇。濃雲連晦朔，菰菜生鄰里。",
            "落日燒霞明，農夫知雨止。幾悲衽席濕，長歎垣牆毀。",
            "曭朗天宇開，家族躍以喜。渙汗發大號，坤元更資始。",
            "散衣出中園，小徑尚滑履。池光搖萬象，倏忽滅複起。",
            "嘉樹如我心，欣欣豈雲已。"
        ],
        "notes": [
            ""
        ],
        "volume": "卷一百三十七",
        "no#": 25
    },
    {
        "title": "觀范陽遞俘",
        "author": "儲光羲",
        "biography": "",
        "paragraphs": [
            "北河旄星隕，鬼方獮林胡。群師舞弓矢，電發歸燕墟。",
            "皇皇軒轅君，贊贊皋陶謨。方思壯軍實，遠近遞生俘。",
            "車馬踐大逵，合遝成深渠。牧人過橐駝，校正引騊駼。",
            "烈風朝送寒，雲雪靄天隅。草木同一色，誰能辨榮枯。",
            "四履封元戎，百金酬勇夫。大邦武功爵，固與炎皇殊。"
        ],
        "notes": [
            ""
        ],
        "volume": "卷一百三十七",
        "no#": 26
    },
    {
        "title": "次天元十載華陰發兵，作時有郎官點發",
        "author": "儲光羲",
        "biography": "",
        "paragraphs": [
            "鬼方生獫狁，時寇盧龍營。帝念霍嫖姚，詔發咸林兵。",
            "天星下文閣，簡師臨我城。三陌觀勇夫，五餌謀長纓。",
            "雷野大車發，震雲靈鼓鳴。太華色莽蒼，清渭風交橫。",
            "胡馬悲雨雪，詩人歌旆旌。閼氏為女奴，單于作邊氓。",
            "神皇麒麟閣，大將不書名。"
        ],
        "notes": [
            ""
        ],
        "volume": "卷一百三十七",
        "no#": 27
    },
    {
        "title": "送丘健至州敕放作時任下邽縣",
        "author": "儲光羲",
        "biography": "",
        "paragraphs": [
            "太史登觀台，天街耀旄頭。大君忽霆震，詔爵冠軍侯。",
            "南必梁孫源，西將圉昆丘。河隴征擊卒，虎符到我州。",
            "朝集咸林城，師言亂啁啾。殺氣變木德，凜凜如高秋。",
            "元戎啟神皇，廟堂發嘉謀。息兵業稼穡，歸馬複休牛。",
            "和風開陰雪，大耀中天流。歡聲殷河嶽，涵蕩非煙浮。",
            "邦牧新下車，德禮彼甿謳。乾坤日交泰，吾亦遂優遊。"
        ],
        "notes": [
            ""
        ],
        "volume": "卷一百三十七",
        "no#": 28
    },
    {
        "title": "登商丘",
        "author": "儲光羲",
        "biography": "",
        "paragraphs": [
            "河水日夜流，客心多殷憂。維梢曆宋國，結纜登商丘。",
            "漢皇封子弟，周室命諸侯。搖搖世祀怨，傷古複兼秋。",
            "鳴鴻念極浦，征旅慕前儔。太息梁王苑，時非牧馬遊。"
        ],
        "notes": [
            ""
        ],
        "volume": "卷一百三十七",
        "no#": 29
    },
    {
        "title": "群鴉詠",
        "author": "儲光羲",
        "biography": "",
        "paragraphs": [
            "新宮驪山陰，龍袞時出豫。朝陽照羽儀，清吹肅逵路。",
            "群鴉隨天車，夜滿新豐樹。所思在腐餘，不復憂霜露。",
            "河低宮閣深，燈影鼓鐘曙。繽紛集寒枝，矯翼時相顧。",
            "塚宰收琳琅，侍臣盡鴛鷺。高舉摩太清，永絕矰繳懼。",
            "茲禽亦翱翔，不以微小故。"
        ],
        "notes": [
            ""
        ],
        "volume": "卷一百三十七",
        "no#": 30
    },
    {
        "title": "尚書省受誓誡貽太廟裴丞",
        "author": "儲光羲",
        "biography": "",
        "paragraphs": [
            "皇家有恆憲，齋祭崇明祀。嚴車伊洛間，受誓文昌裏。",
            "沉沉雲閣見，稍稍城烏起。曙色照衣冠，虛庭鳴劍履。",
            "裴回念私覿，悵望臨清汜。點翰欲何言，相思從此始。"
        ],
        "notes": [
            ""
        ],
        "volume": "卷一百三十七",
        "no#": 31
    },
    {
        "title": "夏日尋藍田唐丞登高宴集",
        "author": "儲光羲",
        "biography": "",
        "paragraphs": [
            "東望春明門，駕言聊出遊。南行小徑盡，綠竹臨清流。",
            "君出罷六安，居此澹忘憂。園林與城市，閭裏隨人幽。",
            "披顏辟衡闈，置酒登崇丘。山河臨咫尺，宇宙窮寸眸。",
            "是時春載陽，佳氣滿皇州。宮殿碧雲裏，鴛鴦初命儔。",
            "良辰方在茲，志士安得休。成名苟有地，何必東陵侯。"
        ],
        "notes": [
            ""
        ],
        "volume": "卷一百三十七",
        "no#": 32
    },
    {
        "title": "田家即事答崔二東皋作四首",
        "author": "儲光羲",
        "biography": "",
        "paragraphs": [
            "玄鳥雙雙飛，杏林初發花。喣偷命僮僕，可以樹桑麻。",
            "清旦理犁鋤，日入未還家。",
            "有客山中至，言傳故人訊。蕩漾敷遠情，飄颻吐清韻。",
            "猗歟春皋上，無乃成秋興。",
            "念別求須臾，忽至嚶鳴時。菜田燒故草，初樹養新枝。",
            "所寓非幽深，夢寐相追隨。",
            "依依親隴畝，寂寂無鄰里。不聞雞犬音，日見和風起。",
            "賴君遺掞藻，憂來散能弭。"
        ],
        "notes": [
            ""
        ],
        "volume": "卷一百三十七",
        "no#": 33
    }
]