[
    {
        "title": "元次山居武昌之樊山，新春大雪，以詩問之",
        "author": "孟彥深",
        "biography": "",
        "paragraphs": [
            "江山十日雪，雪深江霧濃。起來望樊山，但見群玉峰。",
            "林鶯卻不語，野獸翻有蹤。山中應大寒，短褐何以完。",
            "皓氣凝書帳，清著釣魚竿。懷君欲進謁，溪滑渡舟難。"
        ],
        "notes": [
            ""
        ],
        "volume": "卷一百九十六",
        "no#": 1
    },
    {
        "title": "出塞曲",
        "author": "劉灣",
        "biography": "",
        "paragraphs": [
            "將軍在重圍，音信絕不通。羽書如流星，飛入甘泉宮。",
            "倚是並州兒，少年心膽雄。一朝隨召募，百戰爭王公。",
            "去年桑幹北，今年桑幹東。死是征人死，功是將軍功。",
            "汗馬牧秋月，疲卒臥霜風。仍聞左賢王，更將圍雲中。"
        ],
        "notes": [
            ""
        ],
        "volume": "卷一百九十六",
        "no#": 2
    },
    {
        "title": "雲南曲",
        "author": "劉灣",
        "biography": "",
        "paragraphs": [
            "百蠻亂南方，群盜如蝟起。騷然疲中原，征戰從此始。",
            "白門太和城，來往一萬里。去者無全生，十人九人死。",
            "岱馬臥陽山，燕兵哭瀘水。妻行求死夫，父行求死子。",
            "蒼天滿愁雲，白骨積空壘。哀哀雲南行，十萬同已矣。"
        ],
        "notes": [
            ""
        ],
        "volume": "卷一百九十六",
        "no#": 3
    },
    {
        "title": "李陵別蘇武",
        "author": "劉灣",
        "biography": "",
        "paragraphs": [
            "漢武愛邊功，李陵提步卒。轉戰單于庭，身隨漢軍沒。",
            "李陵不愛死，心存歸漢闕。誓欲還國恩，不為匈奴屈。",
            "身辱家已無，長居虎狼窟。胡天無春風，虜地多積雪。",
            "窮陰愁殺人，況與蘇武別。發聲天地哀，執手肺腸絕。",
            "白日為我愁，陰雲為我結。生為漢宮臣，死為胡地骨。",
            "萬里長相思，終身望南月。"
        ],
        "notes": [
            ""
        ],
        "volume": "卷一百九十六",
        "no#": 4
    },
    {
        "title": "虹縣嚴孝子墓",
        "author": "劉灣",
        "biography": "",
        "paragraphs": [
            "至性教不及，因心天所資。禮聞三年喪，爾獨終身期。",
            "下由骨肉恩，上報父母慈。禮聞哭有卒，汝獨哀無時。",
            "前有松柏林，荊蓁結朦朧。墓門白日閉，泣血黃泉中。",
            "草服蔽枯骨，垢容戴飛蓬。舉聲哭蒼天，萬木皆悲風。"
        ],
        "notes": [
            ""
        ],
        "volume": "卷一百九十六",
        "no#": 5
    },
    {
        "title": "對雨愁悶，寄錢大郎中",
        "author": "劉灣",
        "biography": "",
        "paragraphs": [
            "積雨細紛紛，饑寒命不分。攬衣愁見肘，窺鏡覓從文。",
            "九陌成泥海，千山盡濕雲。龍鍾驅款段，到處倍思君。"
        ],
        "notes": [
            ""
        ],
        "volume": "卷一百九十六",
        "no#": 6
    },
    {
        "title": "即席賦露中菊",
        "author": "劉灣",
        "biography": "",
        "paragraphs": [
            "眾芳春競發，寒菊露偏滋。受氣何曾異，開花獨自遲。",
            "晚成猶有分，欲采未過時。勿棄東籬下，看隨秋草衰。"
        ],
        "notes": [
            ""
        ],
        "volume": "卷一百九十六",
        "no#": 7
    },
    {
        "title": "遇旅鶴",
        "author": "孫昌胤",
        "biography": "",
        "paragraphs": [
            "靈鶴產絕境，昂昂無與儔。群飛滄海曙，一叫雲山秋。",
            "野性方自得，人寰何所求。時因戲祥風，偶爾來中州。",
            "中州帝王宅，園沼深且幽。希君惠稻粱，欲並離丹丘。",
            "不然奮飛去，將適汗漫遊。肯作池上鶩，年年空沉浮。"
        ],
        "notes": [
            ""
        ],
        "volume": "卷一百九十六",
        "no#": 8
    },
    {
        "title": "清明",
        "author": "孫昌胤",
        "biography": "",
        "paragraphs": [
            "清明暮春裏，悵望北山陲。燧火開新焰，桐花發故枝。",
            "沈冥慚歲物，歡宴阻朋知。不及林間鳥，遷喬並羽儀。"
        ],
        "notes": [
            ""
        ],
        "volume": "卷一百九十六",
        "no#": 9
    },
    {
        "title": "和司空曙、劉昚虛九日送人",
        "author": "孫昌胤",
        "biography": "",
        "paragraphs": [
            "京邑歎離群，江樓喜遇君。開筵當九日，泛菊外浮雲。",
            "朗詠山川霽，酣歌物色新。君看酒中意，未肯喪斯文。"
        ],
        "notes": [
            ""
        ],
        "volume": "卷一百九十六",
        "no#": 10
    },
    {
        "title": "越裳獻白翟",
        "author": "孫昌胤",
        "biography": "",
        "paragraphs": [
            "聖哲符休運，伊皋列上臺。覃恩丹徼遠，入貢素翬來。",
            "北闕欣初見，南枝顧未回。斂容殘雪淨，矯翼片雲開。",
            "馴擾將無懼，翻飛幸莫猜。甘從上苑裏，飲啄自裴回。"
        ],
        "notes": [
            ""
        ],
        "volume": "卷一百九十六",
        "no#": 11
    },
    {
        "title": "綿州越王樓即事",
        "author": "喬琳",
        "biography": "",
        "paragraphs": [
            "三蜀澄清郡政閑，登樓攜酌日躋攀。頓覺胸懷無俗事，",
            "行雁南飛似鄉信，忽然西笑向秦關。"
        ],
        "notes": [
            ""
        ],
        "volume": "卷一百九十六",
        "no#": 12
    },
    {
        "title": "牡丹",
        "author": "柳渾",
        "biography": "",
        "paragraphs": [
            "近來無奈牡丹何，數十千錢買一顆。",
            "今朝始得分明見，也共戎葵不校多。"
        ],
        "notes": [
            ""
        ],
        "volume": "卷一百九十六",
        "no#": 13
    }
]