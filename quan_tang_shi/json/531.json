[
    {
        "title": "太和初靖恭裏感事",
        "author": "許渾",
        "biography": "",
        "paragraphs": [
            "清湘吊屈原，垂淚擷蘋蘩。謗起乘軒鶴，機沉在檻猿。",
            "乾坤三事貴，華夏一夫冤。甯有唐虞世，心知不為言。"
        ],
        "notes": [
            ""
        ],
        "volume": "卷五百三十一",
        "no#": 1
    },
    {
        "title": "與侯春時同年南池夜話",
        "author": "許渾",
        "biography": "",
        "paragraphs": [
            "蘆葦暮修修，溪禽上釣舟。露涼花斂夕，風靜竹含秋。",
            "素志應難契，清言豈易求。相歡一瓢酒，明日醉西樓。"
        ],
        "notes": [
            ""
        ],
        "volume": "卷五百三十一",
        "no#": 2
    },
    {
        "title": "廣陵送剡縣薛明府赴任",
        "author": "許渾",
        "biography": "",
        "paragraphs": [
            "車馬楚城壕，清歌送濁醪。露花羞別淚，煙草讓歸袍。",
            "鳥浴春塘暖，猿吟暮嶺高。尋仙在仙骨，不用廢牛刀。"
        ],
        "notes": [
            ""
        ],
        "volume": "卷五百三十一",
        "no#": 3
    },
    {
        "title": "遊果晝二僧院",
        "author": "許渾",
        "biography": "",
        "paragraphs": [
            "何必老林泉，冥心便是禪。講時開院去，齋後下簾眠。",
            "鏡朗燈分焰，香銷印絕煙。真乘不可到，雲盡月明天。"
        ],
        "notes": [
            ""
        ],
        "volume": "卷五百三十一",
        "no#": 4
    },
    {
        "title": "題官舍",
        "author": "許渾",
        "biography": "",
        "paragraphs": [
            "燕雁水鄉飛，京華信自稀。簟瓢貧守道，書劍病忘機。",
            "疊鼓吏初散，繁鐘鳥獨歸。高梧與疏柳，風雨似郊扉。"
        ],
        "notes": [
            ""
        ],
        "volume": "卷五百三十一",
        "no#": 5
    },
    {
        "title": "酬報先上人登樓見寄",
        "author": "許渾",
        "biography": "",
        "paragraphs": [
            "丹葉下西樓，知君萬里愁。鐘非黔峽寺，帆是敬亭舟。",
            "山色和雲暮，湖光共月秋。天臺多道侶，何惜更南遊。"
        ],
        "notes": [
            ""
        ],
        "volume": "卷五百三十一",
        "no#": 6
    },
    {
        "title": "曉過郁林寺戲呈李明府",
        "author": "許渾",
        "biography": "",
        "paragraphs": [
            "身閑白日長，何處不尋芳。山崦登樓寺，溪灣泊晚檣。",
            "洞花蜂聚蜜，岩柏麝留香。若指求仙路，劉郎學阮郎。"
        ],
        "notes": [
            ""
        ],
        "volume": "卷五百三十一",
        "no#": 7
    },
    {
        "title": "泛舟尋郁林寺道玄上人遇雨而返因寄",
        "author": "許渾",
        "biography": "",
        "paragraphs": [
            "禪扉倚石梯，雲濕雨淒淒。草色分松徑，泉聲咽稻畦。",
            "棹移灘鳥沒，鐘斷嶺猿啼。入夜花如雪，回舟憶剡溪。"
        ],
        "notes": [
            ""
        ],
        "volume": "卷五百三十一",
        "no#": 8
    },
    {
        "title": "郁林寺",
        "author": "許渾",
        "biography": "",
        "paragraphs": [
            "台殿冠嵯峨，春來日日過。水分諸院少，雲近上方多。",
            "眾籟凝絲竹，繁英耀綺羅。酒酣詩自逸，乘月棹寒波。"
        ],
        "notes": [
            ""
        ],
        "volume": "卷五百三十一",
        "no#": 9
    },
    {
        "title": "題崇聖寺",
        "author": "許渾",
        "biography": "",
        "paragraphs": [
            "西林本行殿，池榭日坡阤。雨過水初漲，雲開山漸多。",
            "曉街垂禦柳，秋院閉宮莎。借問龍歸處，鼎湖空碧波。"
        ],
        "notes": [
            ""
        ],
        "volume": "卷五百三十一",
        "no#": 10
    },
    {
        "title": "贈高處士",
        "author": "許渾",
        "biography": "",
        "paragraphs": [
            "宅前雲水滿，高興一書生。垂釣有深意，望山多遠情。",
            "夜棋留客宿，春酒勸僧傾。未作幹時計，何人問姓名。"
        ],
        "notes": [
            ""
        ],
        "volume": "卷五百三十一",
        "no#": 11
    },
    {
        "title": "送僧歸金山寺",
        "author": "許渾",
        "biography": "",
        "paragraphs": [
            "老歸江上寺，不忘舊師恩。駐錫逢山色，停杯見浪痕。",
            "秋濤吞楚驛，曉月上荊門。為訪題詩處，莓苔幾字存。"
        ],
        "notes": [
            ""
        ],
        "volume": "卷五百三十一",
        "no#": 12
    },
    {
        "title": "金谷桃花",
        "author": "許渾",
        "biography": "",
        "paragraphs": [
            "花在舞樓空，年年依舊紅。淚光停曉露，愁態倚春風。",
            "開處妾先死，落時君亦終。東流兩三片，應在夜泉中。"
        ],
        "notes": [
            ""
        ],
        "volume": "卷五百三十一",
        "no#": 13
    },
    {
        "title": "憶長洲",
        "author": "許渾",
        "biography": "",
        "paragraphs": [
            "香徑小船通，菱歌繞故宮。魚沉秋水靜，鳥宿暮山空。",
            "荷葉橋邊雨，蘆花海上風。歸心無處托，高枕畫屏中。"
        ],
        "notes": [
            ""
        ],
        "volume": "卷五百三十一",
        "no#": 14
    },
    {
        "title": "寄殷堯藩",
        "author": "許渾",
        "biography": "",
        "paragraphs": [
            "直道知難用，經年向水濱。宅從栽竹貴，家為買書貧。",
            "就學多新客，登朝盡故人。蓬萊自有路，莫羨武陵春。"
        ],
        "notes": [
            ""
        ],
        "volume": "卷五百三十一",
        "no#": 15
    },
    {
        "title": "題鄒處士隱居",
        "author": "許渾",
        "biography": "",
        "paragraphs": [
            "桑柘滿江村，西齋接海門。浪沖高岸響，潮入小池渾。",
            "岩樹陰棋局，山花落酒樽。相逢亦留宿，還似識王孫。"
        ],
        "notes": [
            ""
        ],
        "volume": "卷五百三十一",
        "no#": 16
    },
    {
        "title": "送僧歸敬亭山寺",
        "author": "許渾",
        "biography": "",
        "paragraphs": [
            "十年劍中路，傳盡本師經。曉月下黔峽，秋風歸敬亭。",
            "開門新樹綠，登閣舊山青。遙想論禪處，松陰水一瓶。"
        ],
        "notes": [
            ""
        ],
        "volume": "卷五百三十一",
        "no#": 17
    },
    {
        "title": "新卜原上居寄袁校書",
        "author": "許渾",
        "biography": "",
        "paragraphs": [
            "貧居樂游此，江海思迢迢。雪夜書千卷，花時酒一瓢。",
            "獨愁秦樹老，孤夢楚山遙。有路應相念，風塵滿黑貂。"
        ],
        "notes": [
            ""
        ],
        "volume": "卷五百三十一",
        "no#": 18
    },
    {
        "title": "天街曉望",
        "author": "許渾",
        "biography": "",
        "paragraphs": [
            "明星低未央，蓮闕迥蒼蒼。疊鼓催殘月，疏鐘迎早霜。",
            "關防浮瑞氣，宮館耀神光。再拜為君壽，南山高且長。"
        ],
        "notes": [
            ""
        ],
        "volume": "卷五百三十一",
        "no#": 19
    },
    {
        "title": "江上喜洛中親友繼至",
        "author": "許渾",
        "biography": "",
        "paragraphs": [
            "戰馬昔紛紛，風驚嵩少塵。全家南渡遠，舊友北來頻。",
            "罷酒松筠晚，賦詩楊柳春。誰言今夜月，同是洛陽人。"
        ],
        "notes": [
            ""
        ],
        "volume": "卷五百三十一",
        "no#": 20
    },
    {
        "title": "下第歸朱方寄劉三複",
        "author": "許渾",
        "biography": "",
        "paragraphs": [
            "素衣京洛塵，歸棹過南津。故里跡猶在，舊交心更新。",
            "月高蕭寺夜，風暖庾樓春。詩酒應無暇，朝朝問旅人。"
        ],
        "notes": [
            ""
        ],
        "volume": "卷五百三十一",
        "no#": 21
    },
    {
        "title": "送人歸吳興",
        "author": "許渾",
        "biography": "",
        "paragraphs": [
            "綠水棹雲月，洞庭歸路長。春橋懸酒幔，夜柵集茶檣。",
            "箬葉沉溪暖，蘋花繞郭香。應逢柳太守，為說過瀟湘。"
        ],
        "notes": [
            ""
        ],
        "volume": "卷五百三十一",
        "no#": 22
    },
    {
        "title": "月夜期友人不至",
        "author": "許渾",
        "biography": "",
        "paragraphs": [
            "坐待故人宿，月華清興秋。管弦誰處醉，池館此時愁。",
            "風過渚荷動，露含山桂幽。孤吟不可曙，昨夜共登樓。"
        ],
        "notes": [
            ""
        ],
        "volume": "卷五百三十一",
        "no#": 23
    },
    {
        "title": "白馬寺不出院僧",
        "author": "許渾",
        "biography": "",
        "paragraphs": [
            "禪空心已寂，世路任多岐。到院客長見，閉關人不知。",
            "寺喧聽講絕，廚遠送齋遲。牆外洛陽道，東西無盡時。"
        ],
        "notes": [
            ""
        ],
        "volume": "卷五百三十一",
        "no#": 24
    },
    {
        "title": "寄袁校書",
        "author": "許渾",
        "biography": "",
        "paragraphs": [
            "擾擾換時節，舊山琪樹陰。猶乖清漢志，空負白雲心。",
            "廣陌埃塵遠，重門管吹深。勞歌極西望，芸省有知音。"
        ],
        "notes": [
            ""
        ],
        "volume": "卷五百三十一",
        "no#": 25
    },
    {
        "title": "贈柳璟、馮陶二校書",
        "author": "許渾",
        "biography": "",
        "paragraphs": [
            "霄漢兩飛鳴，喧喧動禁城。桂堂同日盛，芸閣間年榮。",
            "香掩蕙蘭氣，韻高鸞鶴聲。應憐茂陵客，未有子虛名。"
        ],
        "notes": [
            ""
        ],
        "volume": "卷五百三十一",
        "no#": 26
    },
    {
        "title": "王秀才自越見尋不遇，題詩而回，因以酬寄",
        "author": "許渾",
        "biography": "",
        "paragraphs": [
            "南齋知數宿，半為木蘭開。晴閣留詩遍，春帆載酒回。",
            "煙深揚子宅，雲斷越王台。自有孤舟興，何妨更一來。"
        ],
        "notes": [
            ""
        ],
        "volume": "卷五百三十一",
        "no#": 27
    },
    {
        "title": "秋霽潼關驛亭",
        "author": "許渾",
        "biography": "",
        "paragraphs": [
            "霽色明高巘，關河獨望遙。殘雲歸太華，疏雨過中條。",
            "鳥散綠蘿靜，蟬鳴紅樹凋。何言此時節，去去任蓬飄。"
        ],
        "notes": [
            ""
        ],
        "volume": "卷五百三十一",
        "no#": 28
    },
    {
        "title": "送客歸蘭溪",
        "author": "許渾",
        "biography": "",
        "paragraphs": [
            "花下送歸客，路長應過秋。暮隨江鳥宿，寒共嶺猿愁。",
            "眾水喧嚴瀨，群峰抱沉樓。因君幾南望，曾向此中游。"
        ],
        "notes": [
            ""
        ],
        "volume": "卷五百三十一",
        "no#": 29
    },
    {
        "title": "貽終南山隱者",
        "author": "許渾",
        "biography": "",
        "paragraphs": [
            "中岩多少隱，提榼抱琴遊。潭冷薜蘿晚，山香松桂秋。",
            "瓢閑高樹掛，杯急曲池流。獨有迷津客，東西南北愁。"
        ],
        "notes": [
            ""
        ],
        "volume": "卷五百三十一",
        "no#": 30
    },
    {
        "title": "送李文明下第鄜州覲兄",
        "author": "許渾",
        "biography": "",
        "paragraphs": [
            "征夫天一涯，醉贈別吾詩。雁迥參差遠，龍多次第遲。",
            "寧歌還夜苦，宋賦更秋悲。的的遙相待，清風白露時。"
        ],
        "notes": [
            ""
        ],
        "volume": "卷五百三十一",
        "no#": 31
    },
    {
        "title": "送段覺歸東陽兼寄竇使君",
        "author": "許渾",
        "biography": "",
        "paragraphs": [
            "山水引歸路，陸郎從此諳。秋茶垂露細，寒菊帶霜甘。",
            "台倚烏龍嶺，樓侵白雁潭。沈公如借問，心在浙河南。"
        ],
        "notes": [
            ""
        ],
        "volume": "卷五百三十一",
        "no#": 32
    },
    {
        "title": "韶州送竇司直北歸",
        "author": "許渾",
        "biography": "",
        "paragraphs": [
            "江曲山如畫，貪程亦駐舟。果隨岩狖落，槎帶水禽流。",
            "客散他鄉夜，人歸故國秋。樽前掛帆去，風雨下西樓。"
        ],
        "notes": [
            ""
        ],
        "volume": "卷五百三十一",
        "no#": 33
    },
    {
        "title": "傷馮秀才",
        "author": "許渾",
        "biography": "",
        "paragraphs": [
            "旅葬不可問，茫茫西隴頭。水雲青草濕，山月白楊愁。",
            "琴信有時罷，劍傷無處留。淮南舊煙月，孤棹更逢秋。"
        ],
        "notes": [
            ""
        ],
        "volume": "卷五百三十一",
        "no#": 34
    },
    {
        "title": "送鄭寂上人南行",
        "author": "許渾",
        "biography": "",
        "paragraphs": [
            "儒家有釋子，年少學支公。心出是非外，跡辭榮辱中。",
            "錫寒秦嶺月，杯急楚江風。離怨故園裏，小秋梨葉紅。"
        ],
        "notes": [
            ""
        ],
        "volume": "卷五百三十一",
        "no#": 35
    },
    {
        "title": "贈王處士",
        "author": "許渾",
        "biography": "",
        "paragraphs": [
            "歸臥養天真，鹿裘烏角巾。茂陵閑久病，彭澤醉長貧。",
            "冠蓋西園夜，笙歌北裏春。誰憐清渭曲，又老釣魚人。"
        ],
        "notes": [
            ""
        ],
        "volume": "卷五百三十一",
        "no#": 36
    },
    {
        "title": "送友人歸荊楚",
        "author": "許渾",
        "biography": "",
        "paragraphs": [
            "調瑟勸離酒，苦諳荊楚門。竹斑悲帝女，草綠怨王孫。",
            "潮落九疑迥，雨連三峽昏。同來不同去，迢遞更傷魂。"
        ],
        "notes": [
            ""
        ],
        "volume": "卷五百三十一",
        "no#": 37
    },
    {
        "title": "重傷楊攀處士二首",
        "author": "許渾",
        "biography": "",
        "paragraphs": [
            "綠雲多學術，黃發竟無成。酒縱山中性，詩留海上名。",
            "讀書新樹老，垂釣舊磯平。今日悲前事，西風聞哭聲。",
            "從官任直道，幾處脫長裾。歿後兒猶小，葬來人漸疏。",
            "新鄰占池館，長史覓圖書。身賤難相報，平生恨有餘。"
        ],
        "notes": [
            ""
        ],
        "volume": "卷五百三十一",
        "no#": 38
    },
    {
        "title": "送友人罷舉歸東海",
        "author": "許渾",
        "biography": "",
        "paragraphs": [
            "滄波天塹外，何島是新羅。舶主辭番遠，棋僧入漢多。",
            "海風吹白鶴，沙日曬紅螺。此去知投筆，須求利劍磨。"
        ],
        "notes": [
            ""
        ],
        "volume": "卷五百三十一",
        "no#": 39
    },
    {
        "title": "西園",
        "author": "許渾",
        "biography": "",
        "paragraphs": [
            "西園春欲盡，芳草徑難分。靜語唯幽鳥，閑眠獨使君。",
            "密林生雨氣，古石帶苔文。雖去清朝遠，朝朝見白雲。"
        ],
        "notes": [
            ""
        ],
        "volume": "卷五百三十一",
        "no#": 40
    },
    {
        "title": "苦雨",
        "author": "許渾",
        "biography": "",
        "paragraphs": [
            "江昏山半晴，南阻絕人行。葭菼連雲色，杉松共雨聲。",
            "早秋仍燕舞，深夜更鼉鳴。為報迷津客，訛言未可輕。"
        ],
        "notes": [
            ""
        ],
        "volume": "卷五百三十一",
        "no#": 41
    },
    {
        "title": "游茅山",
        "author": "許渾",
        "biography": "",
        "paragraphs": [
            "步步入山門，仙家鳥徑分。漁樵不到處，麋鹿自成群。",
            "石面迸出水，松頭穿破雲。道人星月下，相次禮茅君。"
        ],
        "notes": [
            ""
        ],
        "volume": "卷五百三十一",
        "no#": 42
    },
    {
        "title": "洛陽道中",
        "author": "許渾",
        "biography": "",
        "paragraphs": [
            "洛陽多舊跡，一日幾堪愁。風起林花晚，月明陵樹秋。",
            "興亡不可問，自古水東流。"
        ],
        "notes": [
            ""
        ],
        "volume": "卷五百三十一",
        "no#": 43
    }
]