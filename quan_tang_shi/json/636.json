[
    {
        "title": "雜興",
        "author": "聶夷中",
        "biography": "",
        "paragraphs": [
            "兩葉能蔽目，雙豆能塞聰。理身不知道，將為天地聾。",
            "擾擾造化內，茫茫天地中。苟或有所願，毛髮亦不容。"
        ],
        "notes": [
            ""
        ],
        "volume": "卷六百三十六",
        "no#": 1
    },
    {
        "title": "雜怨",
        "author": "聶夷中",
        "biography": "",
        "paragraphs": [
            "生在綺羅下，豈識漁陽道。良人自戍來，夜夜夢中到。",
            "漁陽萬里遠，近於中門限。中門逾有時，漁陽常在眼。",
            "君淚濡羅巾，妾淚滴路塵。羅巾今在手，日得隨妾身。",
            "路塵如因風，得上君車輪。"
        ],
        "notes": [
            ""
        ],
        "volume": "卷六百三十六",
        "no#": 2
    },
    {
        "title": "行路難",
        "author": "聶夷中",
        "biography": "",
        "paragraphs": [
            "莫言行路難，夷狄如中國。謂言骨肉親，中門如異域。",
            "出處全在人，路亦無通塞。門前兩條轍，何處去不得。"
        ],
        "notes": [
            ""
        ],
        "volume": "卷六百三十六",
        "no#": 3
    },
    {
        "title": "大垂手",
        "author": "聶夷中",
        "biography": "",
        "paragraphs": [
            "金刀剪輕雲，盤用黃金縷。裝束趙飛燕，教來掌上舞。",
            "舞罷飛燕死，片片隨風去。"
        ],
        "notes": [
            ""
        ],
        "volume": "卷六百三十六",
        "no#": 4
    },
    {
        "title": "空城雀",
        "author": "聶夷中",
        "biography": "",
        "paragraphs": [
            "一雀入官倉，所食能損幾。所慮往復頻，官倉乃害爾。",
            "魚網不在天，鳥網不在水。飲啄要自然，何必空城裏。"
        ],
        "notes": [
            ""
        ],
        "volume": "卷六百三十六",
        "no#": 5
    },
    {
        "title": "胡無人行",
        "author": "聶夷中",
        "biography": "",
        "paragraphs": [
            "男兒徇大義，立節不沽名。腰間懸陸離，大歌胡無行。",
            "不讀戰國書，不覽黃石經。醉臥咸陽樓，夢入受降城。",
            "更願生羽翼，飛身入青冥。請攜天子劍，斫下旄頭星。",
            "自然胡無人，雖有無戰爭。悠哉典屬國，驅羊老一生。"
        ],
        "notes": [
            ""
        ],
        "volume": "卷六百三十六",
        "no#": 6
    },
    {
        "title": "詠田家",
        "author": "聶夷中",
        "biography": "",
        "paragraphs": [
            "二月賣新絲，五月糶新穀。醫得眼前瘡，剜卻心頭肉。",
            "我願君王心，化作光明燭。不照綺羅筵，只照逃亡屋。"
        ],
        "notes": [
            ""
        ],
        "volume": "卷六百三十六",
        "no#": 7
    },
    {
        "title": "燕台二首",
        "author": "聶夷中",
        "biography": "",
        "paragraphs": [
            "燕台累黃金，上欲招儒雅。貴得賢士來，更下於隗者。",
            "自然樂毅徒，趨風走天下。何必馳鳳書，旁求向林野。",
            "燕台高百尺，燕滅台亦平。一種是亡國，猶得禮賢名。",
            "何似章華畔，空餘禾黍生。"
        ],
        "notes": [
            ""
        ],
        "volume": "卷六百三十六",
        "no#": 8
    },
    {
        "title": "古興",
        "author": "聶夷中",
        "biography": "",
        "paragraphs": [
            "片玉一塵輕，粒粟山丘重。唐虞貴民食，只是勤播種。",
            "前聖後聖同，今人古人共。一歲如苦饑，金玉何所用。"
        ],
        "notes": [
            ""
        ],
        "volume": "卷六百三十六",
        "no#": 9
    },
    {
        "title": "勸酒二首",
        "author": "聶夷中",
        "biography": "",
        "paragraphs": [
            "白日無定影，清江無定波。人無百年壽，百年複如何。",
            "堂上陳美酒，堂下列笙歌。與君入醉鄉，醉鄉樂天和。",
            "歲歲松柏茂，日日丘陵多。君看終南山，萬古青峨峨。",
            "灞上送行客，聽唱行客歌。適來橋下水，已作渭川波。",
            "人間榮樂少，四海別離多。但恐別離淚，自成苦水河。",
            "勸爾一杯酒，所贈無餘多。"
        ],
        "notes": [
            ""
        ],
        "volume": "卷六百三十六",
        "no#": 10
    },
    {
        "title": "飲酒樂",
        "author": "聶夷中",
        "biography": "",
        "paragraphs": [
            "日月似有事，一夜行一周。草木猶須老，人生得無愁。",
            "一飲解百結，再飲破百憂。白髮欺貧賤，不入醉人頭。",
            "我願東海水，盡向杯中流。安得阮步兵，同入醉鄉遊。"
        ],
        "notes": [
            ""
        ],
        "volume": "卷六百三十六",
        "no#": 11
    },
    {
        "title": "公子行二首",
        "author": "聶夷中",
        "biography": "",
        "paragraphs": [
            "漢代多豪族，恩深益驕逸。走馬踏殺人，街吏不敢詰。",
            "紅樓宴青春，數裏望雲蔚。金缸焰勝晝，不畏落暉疾。",
            "美人盡如月，南威莫能匹。芙蓉自天來，不向水中出。",
            "飛瓊奏雲和，碧簫吹鳳質。唯恨魯陽死，無人駐白日。",
            "花樹出牆頭，花裏誰家樓。一行書不讀，身封萬戶侯。",
            "美人樓上歌，不是古涼州。"
        ],
        "notes": [
            ""
        ],
        "volume": "卷六百三十六",
        "no#": 12
    },
    {
        "title": "短歌",
        "author": "聶夷中",
        "biography": "",
        "paragraphs": [
            "八月木陰薄，十葉三墮枝。人生過五十，亦已同此時。",
            "朝出東郭門，嘉樹鬱參差。暮出西郭門，原草已離披。",
            "南鄰好台榭，北鄰善歌吹。榮華忽銷歇，四顧令人悲。",
            "生死與榮辱，四者乃常期。古人恥其名，沒世無人知。",
            "無言鬢似霜，勿謂事如絲。耆年無一善，何殊食乳兒。"
        ],
        "notes": [
            ""
        ],
        "volume": "卷六百三十六",
        "no#": 13
    },
    {
        "title": "過比干墓",
        "author": "聶夷中",
        "biography": "",
        "paragraphs": [
            "殷辛帝天下，厭為天下尊。幹綱既一斷，賢愚無二門。",
            "佞是福身本，忠作喪己源。餓虎不食子，人無骨肉恩。",
            "日影不入地，下埋冤死魂。腐骨不為土，應作石木根。",
            "餘來過此鄉，下馬吊此墳。靜念君臣間，有道誰敢論。"
        ],
        "notes": [
            ""
        ],
        "volume": "卷六百三十六",
        "no#": 14
    },
    {
        "title": "住京寄同志",
        "author": "聶夷中",
        "biography": "",
        "paragraphs": [
            "有京如在道，日日先雞起。不離十二街，日行一百里。",
            "役役大塊上，周朝複秦市。貴賤與賢愚，古今同一軌。",
            "白兔落天西，赤鴉飛海底。一日復一日，日日無終始。",
            "自嫌性如石，不達榮辱理。試問九十翁，吾今尚如此。"
        ],
        "notes": [
            ""
        ],
        "volume": "卷六百三十六",
        "no#": 15
    },
    {
        "title": "贈農",
        "author": "聶夷中",
        "biography": "",
        "paragraphs": [
            "勸爾勤耕田，盈爾倉中粟。勸爾無伐桑，減爾身上服。",
            "清霜一委地，萬草色不綠。狂風一飄林，萬葉不著木。",
            "青春如不耕，何以自拘束。"
        ],
        "notes": [
            ""
        ],
        "volume": "卷六百三十六",
        "no#": 16
    },
    {
        "title": "客有追歎後時者作詩勉之",
        "author": "聶夷中",
        "biography": "",
        "paragraphs": [
            "後達多晚榮，速得多疾傾。君看構大廈，何曾一日成。",
            "在暖須在桑，在飽須在耕。君子貴弘道，道弘無不亨。",
            "太陽垂好光，毛髮悉見形。我亦二十年，直似戴盆行。",
            "荊山產美玉，石石皆堅貞。未必盡有玉，玉且間石生。",
            "精衛一微物，猶恐填海平。"
        ],
        "notes": [
            ""
        ],
        "volume": "卷六百三十六",
        "no#": 17
    },
    {
        "title": "訪嵩陽道士不遇",
        "author": "聶夷中",
        "biography": "",
        "paragraphs": [
            "先生五嶽游，文焰滅金鼎。日下鶴過時，人間空落影。",
            "常言一粒藥，不隨死生境。何當列禦寇，去問仙人請。"
        ],
        "notes": [
            ""
        ],
        "volume": "卷六百三十六",
        "no#": 18
    },
    {
        "title": "早發鄴北經古城",
        "author": "聶夷中",
        "biography": "",
        "paragraphs": [
            "微月東南明，雙牛耕古城。但耕古城地，不知古城名。",
            "當昔置此城，豈料今日耕。蔓草已離披，狐兔何縱橫。",
            "秋雲零落散，秋風蕭條生。對古良可歎，念今轉傷情。",
            "古人已冥冥，今人又營營。不知馬蹄下，誰家舊台亭。"
        ],
        "notes": [
            ""
        ],
        "volume": "卷六百三十六",
        "no#": 19
    },
    {
        "title": "題賈氏林泉",
        "author": "聶夷中",
        "biography": "",
        "paragraphs": [
            "市朝束名利，林泉系清通。豈知黃塵內，迥有白雲蹤。",
            "輕流逗密蓧，直幹入寬空。高吟五君詠，疑對九華峰。",
            "我知種竹心，欲扇清涼風。我知決泉意，將明濟物功。",
            "有琴不張弦，眾星列梧桐。須知淡澹聽，聲在無聲中。",
            "地非樵者路，武陵又何逢。只慮迷所歸，池上日西東。"
        ],
        "notes": [
            ""
        ],
        "volume": "卷六百三十六",
        "no#": 20
    },
    {
        "title": "送友人歸江南",
        "author": "聶夷中",
        "biography": "",
        "paragraphs": [
            "泉州五更鼓，月落西南維。此時有行客，別我孤舟歸。",
            "上國身無主，下第誠可悲。"
        ],
        "notes": [
            ""
        ],
        "volume": "卷六百三十六",
        "no#": 21
    },
    {
        "title": "秋夕",
        "author": "聶夷中",
        "biography": "",
        "paragraphs": [
            "日往無複見，秋堂暮仍學。玄發不知白，曉人寒銅覺。",
            "為材未離群，有玉猶在璞。誰把碧桐枝，刻作雲門樂。"
        ],
        "notes": [
            ""
        ],
        "volume": "卷六百三十六",
        "no#": 22
    },
    {
        "title": "哭劉駕博士",
        "author": "聶夷中",
        "biography": "",
        "paragraphs": [
            "出門四顧望，此日何徘徊。終南舊山色，夫子安在哉。",
            "君詩如門戶，夕閉晝還開。君名如四時，春盡夏複來。",
            "原野多丘陵，累累如高臺。君墳須數尺，誰與夫子偕。"
        ],
        "notes": [
            ""
        ],
        "volume": "卷六百三十六",
        "no#": 23
    },
    {
        "title": "公子家",
        "author": "聶夷中",
        "biography": "",
        "paragraphs": [
            "種花滿西園，花發青樓道。花下一禾生，去之為惡草。"
        ],
        "notes": [
            ""
        ],
        "volume": "卷六百三十六",
        "no#": 24
    },
    {
        "title": "田家二首",
        "author": "聶夷中",
        "biography": "",
        "paragraphs": [
            "父耕原上田，子劚山下荒。六月禾未秀，官家已修倉。",
            "鋤田當日午，汗滴禾下土。誰念盤中餐，粒粒皆辛苦。"
        ],
        "notes": [
            ""
        ],
        "volume": "卷六百三十六",
        "no#": 25
    },
    {
        "title": "雜怨",
        "author": "聶夷中",
        "biography": "",
        "paragraphs": [
            "良人昨日去，明月又不圓。別時各有淚，零落青樓前。"
        ],
        "notes": [
            ""
        ],
        "volume": "卷六百三十六",
        "no#": 26
    },
    {
        "title": "烏夜啼",
        "author": "聶夷中",
        "biography": "",
        "paragraphs": [
            "眾鳥各歸枝，烏烏爾不棲。還應知妾恨，故向綠窗啼。"
        ],
        "notes": [
            ""
        ],
        "volume": "卷六百三十六",
        "no#": 27
    },
    {
        "title": "起夜來",
        "author": "聶夷中",
        "biography": "",
        "paragraphs": [
            "念遠心如燒，不覺中夜起。桃花帶露泛，立在月明裏。"
        ],
        "notes": [
            ""
        ],
        "volume": "卷六百三十六",
        "no#": 28
    },
    {
        "title": "古別離",
        "author": "聶夷中",
        "biography": "",
        "paragraphs": [
            "欲別牽郎衣，問郎遊何處。不恨歸日遲，莫向臨邛去。"
        ],
        "notes": [
            ""
        ],
        "volume": "卷六百三十六",
        "no#": 29
    },
    {
        "title": "長安道",
        "author": "聶夷中",
        "biography": "",
        "paragraphs": [
            "此地無駐馬，夜中猶走輪。所以路傍草，少於衣上塵。"
        ],
        "notes": [
            ""
        ],
        "volume": "卷六百三十六",
        "no#": 30
    },
    {
        "title": "遊子行",
        "author": "聶夷中",
        "biography": "",
        "paragraphs": [
            "萱草生堂階，遊子行天涯。慈親倚門望，不見萱草花。"
        ],
        "notes": [
            ""
        ],
        "volume": "卷六百三十六",
        "no#": 31
    },
    {
        "title": "聞人說海北事有感",
        "author": "聶夷中",
        "biography": "",
        "paragraphs": [
            "故鄉歸路隔高雷，見說年來事可哀。村落日中眠虎豹，",
            "荊棘滿山行不得，不知當日是誰栽。"
        ],
        "notes": [
            ""
        ],
        "volume": "卷六百三十六",
        "no#": 32
    }
]