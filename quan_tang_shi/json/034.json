[
    {
        "title": "隴頭水",
        "author": "楊師道",
        "biography": "",
        "paragraphs": [
            "隴頭秋月明，隴水帶關城。笳添離別曲，風送斷腸聲。",
            "映雪峰猶暗，乘冰馬屢驚。霧中寒雁至，沙上轉蓬輕。",
            "天山傳羽檄，漢地急徵兵。陣開都護道，劍聚伏波營。",
            "於茲覺無渡，方共濯胡纓。"
        ],
        "notes": [
            ""
        ],
        "volume": "卷三十四",
        "no#": 1
    },
    {
        "title": "中書寓直詠雨簡褚起居上官學士",
        "author": "楊師道",
        "biography": "",
        "paragraphs": [
            "雲暗蒼龍闕，沉沉殊未開。窗臨鳳凰沼，颯颯雨聲來。",
            "電影入飛閣，風威淩吹台。長簷響奔溜，清簟肅浮埃。",
            "早荷葉稍沒，新篁枝半摧。茲晨悵多緒，懷友自難裁。",
            "況複重城內，日暮獨裴回。玉階良史筆，金馬掞天才。",
            "高甍通散騎，複道駕蓬萊。思君贈桃李，于此冀瓊瑰。"
        ],
        "notes": [
            ""
        ],
        "volume": "卷三十四",
        "no#": 2
    },
    {
        "title": "闕題",
        "author": "楊師道",
        "biography": "",
        "paragraphs": [
            "漢家伊洛九重城，禦路浮橋萬里平。桂戶雕梁連綺翼，",
            "燕趙蛾眉舊傾國，楚宮腰細本傳名。二月桑津期結伴，",
            "扇裏細妝將夜並，風前獨舞共花榮。兩鬟百萬誰論價，",
            "羊車詎畏青門閉，兔月今宵照後庭。"
        ],
        "notes": [
            ""
        ],
        "volume": "卷三十四",
        "no#": 3
    },
    {
        "title": "初秋夜坐應詔",
        "author": "楊師道",
        "biography": "",
        "paragraphs": [
            "玉管涼初應，金壺夜漸闌。滄池流稍潔，仙掌露方漙。",
            "雁聲風處斷，樹影月中寒。爽氣長空淨，高吟覺思寬。"
        ],
        "notes": [
            ""
        ],
        "volume": "卷三十四",
        "no#": 4
    },
    {
        "title": "賦終南山用風字韻應詔",
        "author": "楊師道",
        "biography": "",
        "paragraphs": [
            "眷言懷隱逸，輟駕踐幽叢。白雲飛夏雨，碧嶺橫春虹。",
            "草綠長楊路，花疏五柞宮。登臨日將晚，蘭桂起香風。"
        ],
        "notes": [
            ""
        ],
        "volume": "卷三十四",
        "no#": 5
    },
    {
        "title": "詠飲馬應詔",
        "author": "楊師道",
        "biography": "",
        "paragraphs": [
            "清晨控龍馬，弄影出花林。躞蹀依春澗，聯翩度碧潯。",
            "苔流染絲絡，水潔寫雕簪。一禦瑤池駕，詎憶長城陰。"
        ],
        "notes": [
            ""
        ],
        "volume": "卷三十四",
        "no#": 6
    },
    {
        "title": "初宵看婚",
        "author": "楊師道",
        "biography": "",
        "paragraphs": [
            "洛城花燭動，戚裏畫新蛾。隱扇羞應慣，含情愁已多。",
            "輕啼濕紅粉，微睇轉橫波。更笑巫山曲，空傳暮雨過。"
        ],
        "notes": [
            ""
        ],
        "volume": "卷三十四",
        "no#": 7
    },
    {
        "title": "侍宴賦得起坐彈鳴琴二首",
        "author": "楊師道",
        "biography": "",
        "paragraphs": [
            "北林鵲夜飛，南軒月初進。調弦發清征，蕩心祛褊吝。",
            "變作離鴻聲，還入思歸引。長歎未終極，秋風飄素鬢。",
            "絲傳園客意，曲奏楚妃情。罕有知音者，空勞流水聲。"
        ],
        "notes": [
            ""
        ],
        "volume": "卷三十四",
        "no#": 8
    },
    {
        "title": "詠琴",
        "author": "楊師道",
        "biography": "",
        "paragraphs": [
            "久擅龍門質，孤竦嶧陽名。齊娥初發弄，趙女正調聲。",
            "嘉客勿遽反，繁弦曲未成。"
        ],
        "notes": [
            ""
        ],
        "volume": "卷三十四",
        "no#": 9
    },
    {
        "title": "詠笙",
        "author": "楊師道",
        "biography": "",
        "paragraphs": [
            "短長插鳳翼，洪細摹鸞音。能令楚妃歎，複使荊王吟。",
            "切切孤竹管，來應雲和琴。"
        ],
        "notes": [
            ""
        ],
        "volume": "卷三十四",
        "no#": 10
    },
    {
        "title": "應詔詠巢烏",
        "author": "楊師道",
        "biography": "",
        "paragraphs": [
            "桂樹春暉滿，巢烏刷羽儀。朝飛麗城上，夜宿碧林陲。",
            "背風藏密葉，向日逐疏枝。仰德還能哺，依仁遂可窺。",
            "驚鳴雕輦側，王吉自相知。"
        ],
        "notes": [
            ""
        ],
        "volume": "卷三十四",
        "no#": 11
    },
    {
        "title": "奉和夏日晚景應詔",
        "author": "楊師道",
        "biography": "",
        "paragraphs": [
            "輦路夾垂楊，離宮通建章。日落橫峰影，雲歸起夕涼。",
            "雕軒動流吹，羽蓋息回塘。薙草生還綠，殘花落尚香。",
            "青岩類姑射，碧澗似汾陽。幸屬無為日，歡娛尚未央。"
        ],
        "notes": [
            ""
        ],
        "volume": "卷三十四",
        "no#": 12
    },
    {
        "title": "奉和聖制春日望海",
        "author": "楊師道",
        "biography": "",
        "paragraphs": [
            "春山臨渤海，征旅輟晨裝。回瞰盧龍塞，斜瞻肅慎鄉。",
            "洪波回地軸，孤嶼映雲光。落日驚濤上，浮天駭浪長。",
            "仙台隱螭駕，水府泛黿梁。碣石朝煙滅，之罘歸雁翔。",
            "北巡非漢後，東幸異秦皇。搴旗羽林客，跋距少年場。",
            "龍擊驅遼水，鵬飛出帶方。將舉青丘繳，安訪白霓裳。"
        ],
        "notes": [
            ""
        ],
        "volume": "卷三十四",
        "no#": 13
    },
    {
        "title": "春朝閒步",
        "author": "楊師道",
        "biography": "",
        "paragraphs": [
            "休沐乘閑豫，清晨步北林。池塘藉芳草，蘭芷襲幽衿。",
            "霧中分曉日，花里弄春禽。野徑香恒滿，山階筍屢侵。",
            "何須命輕蓋，桃李自成陰。"
        ],
        "notes": [
            ""
        ],
        "volume": "卷三十四",
        "no#": 14
    },
    {
        "title": "還山宅",
        "author": "楊師道",
        "biography": "",
        "paragraphs": [
            "暮春還舊嶺，徙倚玩年華。芳草無行徑，空山正落花。",
            "垂藤掃幽石，臥柳礙浮槎。鳥散茅簷靜，雲披澗戶斜。",
            "依然此泉路，猶是昔煙霞。"
        ],
        "notes": [
            ""
        ],
        "volume": "卷三十四",
        "no#": 15
    },
    {
        "title": "詠馬",
        "author": "楊師道",
        "biography": "",
        "paragraphs": [
            "寶馬權奇出未央，雕鞍照曜紫金裝。春草初生馳上苑，",
            "徒令漢將連年去，宛城今已獻名王。"
        ],
        "notes": [
            ""
        ],
        "volume": "卷三十四",
        "no#": 16
    },
    {
        "title": "奉和詠弓",
        "author": "楊師道",
        "biography": "",
        "paragraphs": [
            "霜重麟膠勁，風高月影圓。烏飛隨帝輦，雁落逐鳴弦。"
        ],
        "notes": [
            ""
        ],
        "volume": "卷三十四",
        "no#": 17
    },
    {
        "title": "詠硯",
        "author": "楊師道",
        "biography": "",
        "paragraphs": [
            "圓池類璧水，輕翰染煙華。將軍欲定遠，見棄不應賒。"
        ],
        "notes": [
            ""
        ],
        "volume": "卷三十四",
        "no#": 18
    },
    {
        "title": "奉和正日臨朝應詔",
        "author": "楊師道",
        "biography": "",
        "paragraphs": [
            "皇猷被寰宇，端扆屬元辰。九重麗天邑，千門臨上春。"
        ],
        "notes": [
            ""
        ],
        "volume": "卷三十四",
        "no#": 19
    },
    {
        "title": "詠舞",
        "author": "楊師道",
        "biography": "",
        "paragraphs": [
            "二八如回雪，三春類早花。分行向燭轉，一種逐風斜。"
        ],
        "notes": [
            ""
        ],
        "volume": "卷三十四",
        "no#": 20
    }
]