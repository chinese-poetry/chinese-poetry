[
    {
        "title": "和尹懋登南樓",
        "author": "張均",
        "biography": "",
        "paragraphs": [
            "客來已兩春，更瞻韶光早。花鳥既環合，江山複駢抱。",
            "樓形寫北潭，堞勢淩青島。白雲謝歸雁，馳懷洛陽道。"
        ],
        "notes": [
            ""
        ],
        "volume": "卷九十",
        "no#": 1
    },
    {
        "title": "江上逢春",
        "author": "張均",
        "biography": "",
        "paragraphs": [
            "離憂耿未和，春慮忽蹉跎。擇木猿知去，尋泥燕獨過。",
            "驚花翻霽日，垂柳拂煙波。激意屢怡賞，無如鄉念何。"
        ],
        "notes": [
            ""
        ],
        "volume": "卷九十",
        "no#": 2
    },
    {
        "title": "九日巴丘登高",
        "author": "張均",
        "biography": "",
        "paragraphs": [
            "客心驚暮序，賓雁下滄洲。共賞重陽節，言尋戲馬遊。",
            "湖風扶戍柳，江雨暗山樓。且酌東籬酒，聊祛南國憂。"
        ],
        "notes": [
            ""
        ],
        "volume": "卷九十",
        "no#": 3
    },
    {
        "title": "和尹懋秋夜遊灉湖二首",
        "author": "張均",
        "biography": "",
        "paragraphs": [
            "遠水沉西日，寒沙聚夜鷗。平湖乘月滿，飛棹接星流。",
            "黃葉鳴淒吹，蒼葭掃暗洲。願移滄浦賞，歸待潁川遊。",
            "灣潭幽意深，杳靄湧寒岑。石痕秋水落，嵐氣夕陽沉。",
            "澄澈天為底，淵玄月作心。青溪非大隱，歸弄白雲潯。"
        ],
        "notes": [
            ""
        ],
        "volume": "卷九十",
        "no#": 4
    },
    {
        "title": "岳陽晚景",
        "author": "張均",
        "biography": "",
        "paragraphs": [
            "晚景寒鴉集，秋風旅雁歸。水光浮日出，霞彩映江飛。",
            "洲白蘆花吐，園紅柿葉稀。長沙卑濕地，九月未成衣。"
        ],
        "notes": [
            ""
        ],
        "volume": "卷九十",
        "no#": 5
    },
    {
        "title": "流合浦嶺外作",
        "author": "張均",
        "biography": "",
        "paragraphs": [
            "瘴江西去火為山，炎徼南窮鬼作關。",
            "從此更投人境外，生涯應在有無間。"
        ],
        "notes": [
            ""
        ],
        "volume": "卷九十",
        "no#": 6
    },
    {
        "title": "奉和嶽州山城",
        "author": "張垍",
        "biography": "",
        "paragraphs": [
            "郡館臨清賞，開扃坐白雲。訟虛棠戶曙，觀靜竹簷曛。",
            "懸榻迎賓下，趨庭學禮聞。風傳琴上意，遙向日華紛。"
        ],
        "notes": [
            ""
        ],
        "volume": "卷九十",
        "no#": 7
    }
]