[
    {
        "title": "日",
        "author": "李嶠",
        "biography": "",
        "paragraphs": [
            "旦出扶桑路，遙升若木枝。雲間五色滿，霞際九光披。",
            "東陸蒼龍駕，南郊赤羽馳。傾心比葵藿，朝夕奉光曦。"
        ],
        "notes": [
            ""
        ],
        "volume": "卷五十九",
        "no#": 1
    },
    {
        "title": "月",
        "author": "李嶠",
        "biography": "",
        "paragraphs": [
            "桂滿三五夕，蓂開二八時。清輝飛鵲鑒，新影學蛾眉。",
            "皎潔臨疏牖，玲瓏鑒薄帷。願言從愛客，清夜幸同嬉。"
        ],
        "notes": [
            ""
        ],
        "volume": "卷五十九",
        "no#": 2
    },
    {
        "title": "星",
        "author": "李嶠",
        "biography": "",
        "paragraphs": [
            "蜀郡靈槎轉，豐城寶劍新。將軍臨北塞，天子入西秦。",
            "未作三台輔，寧為五老臣。今宵潁川曲，誰識聚賢人。"
        ],
        "notes": [
            ""
        ],
        "volume": "卷五十九",
        "no#": 3
    },
    {
        "title": "風",
        "author": "李嶠",
        "biography": "",
        "paragraphs": [
            "落日生蘋末，搖揚遍遠林。帶花疑鳳舞，向竹似龍吟。",
            "月動臨秋扇，松清入夜琴。若至蘭台下，還拂楚王襟。"
        ],
        "notes": [
            ""
        ],
        "volume": "卷五十九",
        "no#": 4
    },
    {
        "title": "雲",
        "author": "李嶠",
        "biography": "",
        "paragraphs": [
            "英英大樑國，鬱鬱秘書台。碧落從龍起，青山觸石來。",
            "官名光邃古，蓋影耿輕埃。飛感高歌發，威加四海回。"
        ],
        "notes": [
            ""
        ],
        "volume": "卷五十九",
        "no#": 5
    },
    {
        "title": "煙",
        "author": "李嶠",
        "biography": "",
        "paragraphs": [
            "瑞氣淩青合，空蒙上翠微。迥浮雙闕路，遙拂九仙衣。",
            "桑柘迎寒色，松篁暗晚暉。還當紫霄上，時接彩鸞飛。"
        ],
        "notes": [
            ""
        ],
        "volume": "卷五十九",
        "no#": 6
    },
    {
        "title": "露",
        "author": "李嶠",
        "biography": "",
        "paragraphs": [
            "滴瀝明花苑，葳蕤泫竹叢。玉垂丹棘上，珠湛綠荷中。",
            "夜警千年鶴，朝零七月風。願凝仙掌內，長奉未央宮。"
        ],
        "notes": [
            ""
        ],
        "volume": "卷五十九",
        "no#": 7
    },
    {
        "title": "霧",
        "author": "李嶠",
        "biography": "",
        "paragraphs": [
            "曹公迷楚澤，漢帝出平城。涿鹿妖氛靜，丹山霽色明。",
            "類煙飛稍重，方雨散還輕。倘入非熊兆，甯思玄豹情。"
        ],
        "notes": [
            ""
        ],
        "volume": "卷五十九",
        "no#": 8
    },
    {
        "title": "雨",
        "author": "李嶠",
        "biography": "",
        "paragraphs": [
            "西北雲膚起，東南雨足來。靈童出海見，神女向台回。",
            "斜影風前合，圓文水上開。十旬無破塊，九土信康哉。"
        ],
        "notes": [
            ""
        ],
        "volume": "卷五十九",
        "no#": 9
    },
    {
        "title": "雪",
        "author": "李嶠",
        "biography": "",
        "paragraphs": [
            "瑞雪驚千里，同雲暗九霄。地疑明月夜，山似白雲朝。",
            "逐舞花光動，臨歌扇影飄。大周天闕路，今日海神朝。"
        ],
        "notes": [
            ""
        ],
        "volume": "卷五十九",
        "no#": 10
    },
    {
        "title": "山",
        "author": "李嶠",
        "biography": "",
        "paragraphs": [
            "地鎮標神秀，峨峨上翠氛。泉飛一道帶，峰出半天雲。",
            "古壁丹青色，新花綺繡紋。已開封禪所，希謁聖明君。"
        ],
        "notes": [
            ""
        ],
        "volume": "卷五十九",
        "no#": 11
    },
    {
        "title": "石",
        "author": "李嶠",
        "biography": "",
        "paragraphs": [
            "宗子維城固，將軍飲羽威。岩花鑒裏發，雲葉錦中飛。",
            "入宋星初隕，過湘燕早歸。倘因持補極，甯複想支機。"
        ],
        "notes": [
            ""
        ],
        "volume": "卷五十九",
        "no#": 12
    },
    {
        "title": "原",
        "author": "李嶠",
        "biography": "",
        "paragraphs": [
            "王粲銷憂日，江淹起恨年。帶川遙綺錯，分隰迥阡眠。",
            "□□橫周甸，莓苔闕晉田。方知急難響，長在脊令篇。"
        ],
        "notes": [
            ""
        ],
        "volume": "卷五十九",
        "no#": 13
    },
    {
        "title": "野",
        "author": "李嶠",
        "biography": "",
        "paragraphs": [
            "鳳出秦郊迥，鶉飛楚塞空。蒼梧雲影去，涿鹿霧光通。",
            "草暗少原綠，花明入蜀紅。誰言版築士，猶處傅岩中。"
        ],
        "notes": [
            ""
        ],
        "volume": "卷五十九",
        "no#": 14
    },
    {
        "title": "田",
        "author": "李嶠",
        "biography": "",
        "paragraphs": [
            "貢禹懷書日，張衡作賦辰。杏花開鳳軫，菖葉布龍鱗。",
            "瑞麥兩岐秀，嘉禾同穎新。寧知帝王力，擊壤自安貧。"
        ],
        "notes": [
            ""
        ],
        "volume": "卷五十九",
        "no#": 15
    },
    {
        "title": "道",
        "author": "李嶠",
        "biography": "",
        "paragraphs": [
            "銅駝分鞏洛，劍閣低臨邛。紫徼三千里，青樓十二重。",
            "玉關塵似雪，金穴馬如龍。今日中衢上，堯尊更可逢。"
        ],
        "notes": [
            ""
        ],
        "volume": "卷五十九",
        "no#": 16
    },
    {
        "title": "海",
        "author": "李嶠",
        "biography": "",
        "paragraphs": [
            "習坎疏丹壑，朝宗合紫微。三山巨鼇湧，萬里大鵬飛。",
            "樓寫春雲色，珠含明月輝。會因添霧露，方逐眾川歸。"
        ],
        "notes": [
            ""
        ],
        "volume": "卷五十九",
        "no#": 17
    },
    {
        "title": "江",
        "author": "李嶠",
        "biography": "",
        "paragraphs": [
            "日夕三江望，靈潮萬里回。霞津錦浪動，月浦練花開。",
            "湍似黃牛去，濤從白馬來。英靈已傑出，誰識卿雲才。"
        ],
        "notes": [
            ""
        ],
        "volume": "卷五十九",
        "no#": 18
    },
    {
        "title": "河",
        "author": "李嶠",
        "biography": "",
        "paragraphs": [
            "源出昆侖中，長波接漢空。桃花來馬頰，竹箭入龍宮。",
            "德水千年變，榮光五色通。若披蘭葉檢，□□□□□。"
        ],
        "notes": [
            ""
        ],
        "volume": "卷五十九",
        "no#": 19
    },
    {
        "title": "洛",
        "author": "李嶠",
        "biography": "",
        "paragraphs": [
            "九洛韶光媚，三川物候新。花明丹鳳浦，日映玉雞津。",
            "元禮期仙客，陳王睹麗人。神龜方錫瑞，綠字重來臻。"
        ],
        "notes": [
            ""
        ],
        "volume": "卷五十九",
        "no#": 20
    },
    {
        "title": "城",
        "author": "李嶠",
        "biography": "",
        "paragraphs": [
            "四塞稱天府，三河建洛都。飛雲靄層闕，白日麗南隅。",
            "獨下仙人鳳，群驚禦史烏。何辭一萬里，邊徼捍匈奴。"
        ],
        "notes": [
            ""
        ],
        "volume": "卷五十九",
        "no#": 21
    },
    {
        "title": "門",
        "author": "李嶠",
        "biography": "",
        "paragraphs": [
            "奕奕彤闈下，煌煌紫禁隈。阿房萬戶列，閶闔九重開。",
            "疏廣遺榮去，於公待駟來。詎知金馬側，方朔有奇才。"
        ],
        "notes": [
            ""
        ],
        "volume": "卷五十九",
        "no#": 22
    },
    {
        "title": "市",
        "author": "李嶠",
        "biography": "",
        "paragraphs": [
            "闤闠開三市，旗亭起百尋。漸離初擊築，司馬正彈琴。",
            "細柳龍鱗映，長槐兔月陰。徒知觀衛玉，詎肯掛秦金。"
        ],
        "notes": [
            ""
        ],
        "volume": "卷五十九",
        "no#": 23
    },
    {
        "title": "井",
        "author": "李嶠",
        "biography": "",
        "paragraphs": [
            "玉甃談仙客，銅台賞魏君。蜀都宵映火，杞國旦生雲。",
            "向日蓮花淨，含風李樹熏。已開千里國，還聚五星文。"
        ],
        "notes": [
            ""
        ],
        "volume": "卷五十九",
        "no#": 24
    },
    {
        "title": "宅",
        "author": "李嶠",
        "biography": "",
        "paragraphs": [
            "寂寞蓬蒿徑，喧喧湫隘廬。屢逢長者轍，時引故人車。",
            "孟母遷鄰罷，將軍辭第初。誰憐草玄處，獨對一床書。"
        ],
        "notes": [
            ""
        ],
        "volume": "卷五十九",
        "no#": 25
    },
    {
        "title": "池",
        "author": "李嶠",
        "biography": "",
        "paragraphs": [
            "彩棹浮太液，清觴醉習家。詩情對明月，雲曲拂流霞。",
            "煙散龍形淨，波含鳳影斜。安仁動秋興，魚鳥思空賒。"
        ],
        "notes": [
            ""
        ],
        "volume": "卷五十九",
        "no#": 26
    },
    {
        "title": "樓",
        "author": "李嶠",
        "biography": "",
        "paragraphs": [
            "百尺重城際，千尋大道隈。漢宮井幹起，吳國落星開。",
            "笛怨綠珠去，簫隨弄玉來。銷憂聊暇日，誰識仲宣才。"
        ],
        "notes": [
            ""
        ],
        "volume": "卷五十九",
        "no#": 27
    },
    {
        "title": "橋",
        "author": "李嶠",
        "biography": "",
        "paragraphs": [
            "烏鵲填應滿，黃公去不歸。勢疑虹始見，形似雁初飛。",
            "妙應七星制，高分半月輝。秦王空構石，仙島遠難依。"
        ],
        "notes": [
            ""
        ],
        "volume": "卷五十九",
        "no#": 28
    },
    {
        "title": "經",
        "author": "李嶠",
        "biography": "",
        "paragraphs": [
            "漢室鴻儒盛，鄒堂大義明。五千道德闡，三百禮儀成。",
            "青紫方拾芥，黃金徒滿籝。誰知懷逸辯，重席冠群英。"
        ],
        "notes": [
            ""
        ],
        "volume": "卷五十九",
        "no#": 29
    },
    {
        "title": "史",
        "author": "李嶠",
        "biography": "",
        "paragraphs": [
            "馬記天官設，班圖地裏新。善談方亹亹，青簡見彬彬。",
            "方朔初聞漢，荊軻昔向秦。正辭堪載筆，終冀作良臣。"
        ],
        "notes": [
            ""
        ],
        "volume": "卷五十九",
        "no#": 30
    },
    {
        "title": "詩",
        "author": "李嶠",
        "biography": "",
        "paragraphs": [
            "都尉仙鳧遠，梁王駟馬來。扇中紈素制，機上錦紋回。",
            "天子三章傳，陳王七步才。緇衣久擅美，祖德信悠哉。"
        ],
        "notes": [
            ""
        ],
        "volume": "卷五十九",
        "no#": 31
    },
    {
        "title": "賦",
        "author": "李嶠",
        "biography": "",
        "paragraphs": [
            "布義孫卿子，登高楚屈平。銅台初下筆，樂觀正飛纓。",
            "乍有淩雲勢，時聞擲地聲。造端長體物，無複大夫名。"
        ],
        "notes": [
            ""
        ],
        "volume": "卷五十九",
        "no#": 32
    },
    {
        "title": "書",
        "author": "李嶠",
        "biography": "",
        "paragraphs": [
            "削簡龍文見，臨池鳥跡舒。河圖八卦出，洛范九疇初。",
            "垂露春光滿，崩雲骨氣餘。請君看入木，一寸乃非虛。"
        ],
        "notes": [
            ""
        ],
        "volume": "卷五十九",
        "no#": 33
    },
    {
        "title": "檄",
        "author": "李嶠",
        "biography": "",
        "paragraphs": [
            "羽檄本宣明，由來□木聲。聯翩至漢國，迢遞入燕營。",
            "毛義持書去，張儀韞璧行。曹風雖覺愈，陳草始知名。"
        ],
        "notes": [
            ""
        ],
        "volume": "卷五十九",
        "no#": 34
    },
    {
        "title": "紙",
        "author": "李嶠",
        "biography": "",
        "paragraphs": [
            "妙跡蔡侯施，芳名左伯馳。雲飛錦綺落，花發縹紅披。",
            "舒卷隨幽顯，廉方合軌儀。莫驚反掌字，當取葛洪規。"
        ],
        "notes": [
            ""
        ],
        "volume": "卷五十九",
        "no#": 35
    },
    {
        "title": "筆",
        "author": "李嶠",
        "biography": "",
        "paragraphs": [
            "握管門庭側，含毫山水隈。霜輝簡上發，錦字夢中開。",
            "鸚鵡摛文至，麒麟絕句來。何當遇良史，左右振奇才。"
        ],
        "notes": [
            ""
        ],
        "volume": "卷五十九",
        "no#": 36
    },
    {
        "title": "硯",
        "author": "李嶠",
        "biography": "",
        "paragraphs": [
            "左思裁賦日，王充作論年。光隨錦文發，形帶石岩圓。",
            "積潤循毫裏，開池小學前。君苗徒見爇，誰詠士衡篇。"
        ],
        "notes": [
            ""
        ],
        "volume": "卷五十九",
        "no#": 37
    },
    {
        "title": "墨",
        "author": "李嶠",
        "biography": "",
        "paragraphs": [
            "長安分石炭，上黨結松心。繞畫蠅初落，含滋綬更深。",
            "悲絲光易染，疊素彩還沉。別有張芝學，書池幸見臨。"
        ],
        "notes": [
            ""
        ],
        "volume": "卷五十九",
        "no#": 38
    },
    {
        "title": "劍",
        "author": "李嶠",
        "biography": "",
        "paragraphs": [
            "我有昆吾劍，求趨夫子庭。白虹時切玉，紫氣夜幹星。",
            "鍔上芙蓉動，匣中霜雪明。倚天持報國，畫地取雄名。"
        ],
        "notes": [
            ""
        ],
        "volume": "卷五十九",
        "no#": 39
    },
    {
        "title": "刀",
        "author": "李嶠",
        "biography": "",
        "paragraphs": [
            "列辟鳴鸞至，惟良佩犢旋。帶環疑寫月，引鑒似含泉。",
            "入夢華梁上，含鋒彩筆前。莫驚開百煉，特擬定三邊。"
        ],
        "notes": [
            ""
        ],
        "volume": "卷五十九",
        "no#": 40
    },
    {
        "title": "箭",
        "author": "李嶠",
        "biography": "",
        "paragraphs": [
            "漢甸初收羽，燕城忽解圍。影隨流水急，光帶落星飛。",
            "夏列三成範，堯沉九日輝。斷蛟雲夢澤，希為識忘歸。"
        ],
        "notes": [
            ""
        ],
        "volume": "卷五十九",
        "no#": 41
    },
    {
        "title": "彈",
        "author": "李嶠",
        "biography": "",
        "paragraphs": [
            "俠客持蘇合，佳游滿帝鄉。避丸深可誚，求炙遂難忘。",
            "金迸疑星落，珠沉似月光。誰知少孺子，將此見吳王。"
        ],
        "notes": [
            ""
        ],
        "volume": "卷五十九",
        "no#": 42
    },
    {
        "title": "弩",
        "author": "李嶠",
        "biography": "",
        "paragraphs": [
            "挺質本軒皇，申威振遠方。機張驚雉雊，玉彩耀星芒。",
            "高鳥行應盡，清猿坐見傷。蘇秦六百步，持此說韓王。"
        ],
        "notes": [
            ""
        ],
        "volume": "卷五十九",
        "no#": 43
    },
    {
        "title": "旗",
        "author": "李嶠",
        "biography": "",
        "paragraphs": [
            "桂影承宵月，虹輝接曙雲。縱橫齊八陣，舒卷引三軍。",
            "日薄蛟龍影，風翻鳥隼文。誰知懷勇志，蟠地幾繽紛。"
        ],
        "notes": [
            ""
        ],
        "volume": "卷五十九",
        "no#": 44
    },
    {
        "title": "旌",
        "author": "李嶠",
        "biography": "",
        "paragraphs": [
            "告善康莊側，求賢市肆中。擁麾分彩雉，持節曳丹虹。",
            "影麗天山雪，光搖朔塞風。方知美周政，抗旆賦車攻。"
        ],
        "notes": [
            ""
        ],
        "volume": "卷五十九",
        "no#": 45
    },
    {
        "title": "戈",
        "author": "李嶠",
        "biography": "",
        "paragraphs": [
            "富父舂喉日，殷辛漂杵年。曉霜含白刃，落影駐雕鋋。",
            "夕擯金門側，朝提玉塞前。願隨龍影度，橫□陣雲邊。"
        ],
        "notes": [
            ""
        ],
        "volume": "卷五十九",
        "no#": 46
    },
    {
        "title": "鼓",
        "author": "李嶠",
        "biography": "",
        "paragraphs": [
            "舜日諧鞀響，堯年韻士聲。向樓疑吹擊，震谷似雷驚。",
            "仙鶴排門起，靈鼉帶水鳴。樂雲行已奏，禮曰冀相成。"
        ],
        "notes": [
            ""
        ],
        "volume": "卷五十九",
        "no#": 47
    },
    {
        "title": "弓",
        "author": "李嶠",
        "biography": "",
        "paragraphs": [
            "桃文稱辟惡，桑質表初生。宛轉雕鞬際，依稀半月明。",
            "遙彎落雁影，虛引怯猿聲。徒切烏號思，攀龍遂不成。"
        ],
        "notes": [
            ""
        ],
        "volume": "卷五十九",
        "no#": 48
    },
    {
        "title": "琴",
        "author": "李嶠",
        "biography": "",
        "paragraphs": [
            "名士竹林隈，鳴琴寶匣開。風前中散至，月下步兵來。",
            "淮海多為室，梁岷舊作台。子期如可聽，山水響餘哀。"
        ],
        "notes": [
            ""
        ],
        "volume": "卷五十九",
        "no#": 49
    },
    {
        "title": "瑟",
        "author": "李嶠",
        "biography": "",
        "paragraphs": [
            "伏羲初制法，素女昔傳名。流水嘉魚躍，叢台舞鳳驚。",
            "嘉賓飲未極，君子娛俱並。倘入丘之戶，應知由也情。"
        ],
        "notes": [
            ""
        ],
        "volume": "卷五十九",
        "no#": 50
    },
    {
        "title": "琵琶",
        "author": "李嶠",
        "biography": "",
        "paragraphs": [
            "朱絲聞岱穀，鑠質本多端。半月分弦出，叢花拂面安。",
            "將軍曾制曲，司馬屢陪觀。本是胡中樂，希君馬上彈。"
        ],
        "notes": [
            ""
        ],
        "volume": "卷五十九",
        "no#": 51
    },
    {
        "title": "箏",
        "author": "李嶠",
        "biography": "",
        "paragraphs": [
            "蒙恬芳軌設，游楚妙彈開。新曲帳中發，清音指下來。",
            "鈿裝模六律，柱列配三才。莫聽西秦奏，箏箏有剩哀。"
        ],
        "notes": [
            ""
        ],
        "volume": "卷五十九",
        "no#": 52
    },
    {
        "title": "鐘",
        "author": "李嶠",
        "biography": "",
        "paragraphs": [
            "既接南鄰磬，還隨北裏笙。平陵通曙響，長樂警宵聲。",
            "秋至含霜動，春歸應律鳴。欲知常待扣，金簴有餘清。"
        ],
        "notes": [
            ""
        ],
        "volume": "卷五十九",
        "no#": 53
    },
    {
        "title": "簫",
        "author": "李嶠",
        "biography": "",
        "paragraphs": [
            "虞舜調清管，王褒賦雅音。參差橫鳳翼，搜索動人心。",
            "□□□□□，□□□□□。□□□□□，□□□□□。"
        ],
        "notes": [
            ""
        ],
        "volume": "卷五十九",
        "no#": 54
    },
    {
        "title": "笛",
        "author": "李嶠",
        "biography": "",
        "paragraphs": [
            "羌笛寫龍聲，長吟入夜清。關山孤月下，來向隴頭鳴。",
            "逐吹梅花落，含春柳色驚。行觀向子賦，坐憶舊鄰情。"
        ],
        "notes": [
            ""
        ],
        "volume": "卷五十九",
        "no#": 55
    },
    {
        "title": "笙",
        "author": "李嶠",
        "biography": "",
        "paragraphs": [
            "懸匏曲沃上，孤筱汶陽隈。形寫歌鸞翼，聲隨舞鳳哀。",
            "歡娛分北裏，純孝即南陔。今日虞音奏，蹌蹌鳥獸來。"
        ],
        "notes": [
            ""
        ],
        "volume": "卷五十九",
        "no#": 56
    },
    {
        "title": "歌",
        "author": "李嶠",
        "biography": "",
        "paragraphs": [
            "漢帝臨汾水，周仙去洛濱。郢中吟白雪，梁上繞飛塵。",
            "響發行雲駐，聲隨子夜新。願君聽扣角，當自識賢臣。"
        ],
        "notes": [
            ""
        ],
        "volume": "卷五十九",
        "no#": 57
    },
    {
        "title": "舞",
        "author": "李嶠",
        "biography": "",
        "paragraphs": [
            "妙伎游金谷，佳人滿石城。霞衣席上轉，花岫雪前明。",
            "儀鳳諧清曲，回鸞應雅聲。非君一顧重，誰賞素腰輕。"
        ],
        "notes": [
            ""
        ],
        "volume": "卷五十九",
        "no#": 58
    }
]