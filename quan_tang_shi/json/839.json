[
    {
        "title": "寄鄭谷郎中",
        "author": "齊己",
        "biography": "",
        "paragraphs": [
            "高名喧省闥，雅頌出吾唐。疊巘供秋望，無雲到夕陽。",
            "自封修藥院，別掃著僧床。幾夢中朝事，依依鵷鷺行。"
        ],
        "notes": [
            ""
        ],
        "volume": "卷八百三十九",
        "no#": 1
    },
    {
        "title": "歸雁",
        "author": "齊己",
        "biography": "",
        "paragraphs": [
            "塞門春已暖，連影起蘋風。雲夢千行去，瀟湘一夜空。",
            "江人休舉網，虜將又虛弓。莫失南來伴，衡陽樹即紅。"
        ],
        "notes": [
            ""
        ],
        "volume": "卷八百三十九",
        "no#": 2
    },
    {
        "title": "登大林寺觀白太傅題版",
        "author": "齊己",
        "biography": "",
        "paragraphs": [
            "九疊蒼崖裏，禪家鑿翠開。清時誰夢到，白傅獨尋來。",
            "怪石和僧定，閑雲共鶴回。任茲休去者，心是不然灰。"
        ],
        "notes": [
            ""
        ],
        "volume": "卷八百三十九",
        "no#": 3
    },
    {
        "title": "贈曹松先輩",
        "author": "齊己",
        "biography": "",
        "paragraphs": [
            "今歲赴春闈，達如夫子稀。山中把卷去，榜下注官歸。",
            "楚月吟前落，江禽酒外飛。閒遊向諸寺，卻看白麻衣。"
        ],
        "notes": [
            ""
        ],
        "volume": "卷八百三十九",
        "no#": 4
    },
    {
        "title": "夏日江寺寄無上人",
        "author": "齊己",
        "biography": "",
        "paragraphs": [
            "講終齋磬罷，何處稱真心。古寺高杉下，炎天獨院深。",
            "燕和江鳥語，牆奪暮花陰。大府多才子，閑過在竹林。"
        ],
        "notes": [
            ""
        ],
        "volume": "卷八百三十九",
        "no#": 5
    },
    {
        "title": "夏日梅雨中寄睦公",
        "author": "齊己",
        "biography": "",
        "paragraphs": [
            "梅月來林寺，冥冥各閉門。已應雙履跡，全沒亂雲根。",
            "琢句心無味，看經眼亦昏。何時見清霽，招我憑岩軒。"
        ],
        "notes": [
            ""
        ],
        "volume": "卷八百三十九",
        "no#": 6
    },
    {
        "title": "傷鄭谷郎中",
        "author": "齊己",
        "biography": "",
        "paragraphs": [
            "鐘陵千首作，筆絕亦身終。知落干戈裏，誰家煨燼中。",
            "吟齋春長蕨，釣渚夜鳴鴻。惆悵秋江月，曾招我看同。"
        ],
        "notes": [
            ""
        ],
        "volume": "卷八百三十九",
        "no#": 7
    },
    {
        "title": "臨行題友生壁",
        "author": "齊己",
        "biography": "",
        "paragraphs": [
            "山衲宜何處，經行避暑深。峰西多古寺，日午亂松陰。",
            "鶴默堪分靜，蟬涼解助吟。殷勤題壁去，秋早此相尋。"
        ],
        "notes": [
            ""
        ],
        "volume": "卷八百三十九",
        "no#": 8
    },
    {
        "title": "別東林後回寄修睦",
        "author": "齊己",
        "biography": "",
        "paragraphs": [
            "昨夜從香社，辭君出薜蘿。晚來巾舄上，已覺俗塵多。",
            "遠路縈芳草，遙空共白波。南朝在天末，此去重經過。"
        ],
        "notes": [
            ""
        ],
        "volume": "卷八百三十九",
        "no#": 9
    },
    {
        "title": "古松",
        "author": "齊己",
        "biography": "",
        "paragraphs": [
            "雷電不敢伐，鱗皴勢萬端。蠹依枯節死，蛇入朽根盤。",
            "影浸僧禪濕，聲吹鶴夢寒。尋常風雨夜，應有鬼神看。"
        ],
        "notes": [
            ""
        ],
        "volume": "卷八百三十九",
        "no#": 10
    },
    {
        "title": "夏日西霞寺書懷寄張逸人",
        "author": "齊己",
        "biography": "",
        "paragraphs": [
            "人中林下現，名自有閑忙。建業紅塵熱，棲霞白石涼。",
            "倚身檉幾穩，灑面瀑流香。不似高齋裏，花連竹影長。"
        ],
        "notes": [
            ""
        ],
        "volume": "卷八百三十九",
        "no#": 11
    },
    {
        "title": "訪自牧上人不遇",
        "author": "齊己",
        "biography": "",
        "paragraphs": [
            "然諾竟如何，諸侯見重多。高房度江雨，經月長寒莎。",
            "道本同騷雅，書曾到薜蘿。相尋未相見，危閣望滄波。"
        ],
        "notes": [
            ""
        ],
        "volume": "卷八百三十九",
        "no#": 12
    },
    {
        "title": "題東林白蓮",
        "author": "齊己",
        "biography": "",
        "paragraphs": [
            "大士生兜率，空池滿白蓮。秋風明月下，齋日影堂前。",
            "色後群芳拆，香殊百和燃。誰知不染性，一片好心田。"
        ],
        "notes": [
            ""
        ],
        "volume": "卷八百三十九",
        "no#": 13
    },
    {
        "title": "寄懷江西征岷二律師",
        "author": "齊己",
        "biography": "",
        "paragraphs": [
            "亂後江邊寺，堪懷二律師。幾番新弟子，一樣舊威儀。",
            "院影連春竹，窗聲接雨池。共緣山水癖，久別共題詩。"
        ],
        "notes": [
            ""
        ],
        "volume": "卷八百三十九",
        "no#": 14
    },
    {
        "title": "東林作寄金陵知己",
        "author": "齊己",
        "biography": "",
        "paragraphs": [
            "十八賢真在，時來拂榻看。已知前事遠，更結後人難。",
            "泉滴勝清磬，松香掩白檀。憑君聽朝貴，誰欲厭簪冠。"
        ],
        "notes": [
            ""
        ],
        "volume": "卷八百三十九",
        "no#": 15
    },
    {
        "title": "山寺喜道者至",
        "author": "齊己",
        "biography": "",
        "paragraphs": [
            "閏年春過後，山寺始花開。還有無心者，閑尋此境來。",
            "鳥幽聲忽斷，茶好味重回。知住南岩久，冥心坐綠苔。"
        ],
        "notes": [
            ""
        ],
        "volume": "卷八百三十九",
        "no#": 16
    },
    {
        "title": "再游匡山",
        "author": "齊己",
        "biography": "",
        "paragraphs": [
            "紫霄兼二老，相對倚空寒。久別成衰病，重來更上難。",
            "徑危雲母滑，崖旱瀑流幹。目斷嵐煙際，神仙有石壇。"
        ],
        "notes": [
            ""
        ],
        "volume": "卷八百三十九",
        "no#": 17
    },
    {
        "title": "贈浙西李推官",
        "author": "齊己",
        "biography": "",
        "paragraphs": [
            "他皆恃勳貴，君獨愛詩玄。終日秋光裏，無人竹影邊。",
            "東樓生倚月，北固積吟煙。聞說鴛行裏，多才複少年。"
        ],
        "notes": [
            ""
        ],
        "volume": "卷八百三十九",
        "no#": 18
    },
    {
        "title": "題終南山隱者室",
        "author": "齊己",
        "biography": "",
        "paragraphs": [
            "終南山北面，直下是長安。自掃青苔室，閑欹白石看。",
            "風吹窗樹老，日曬竇雲幹。時向圭峰宿，僧房瀑布寒。"
        ],
        "notes": [
            ""
        ],
        "volume": "卷八百三十九",
        "no#": 19
    },
    {
        "title": "禪庭蘆竹十二韻呈鄭谷郎中",
        "author": "齊己",
        "biography": "",
        "paragraphs": [
            "錯錯在禪庭，高宜與竹名。健添秋雨響，幹助夜風清。",
            "雀靜知枯折，僧閑見筍生。對吟殊灑落，負氣甚孤貞。",
            "密謝編欄固，齊由灌溉平。松姿真可敵，柳態薄難並。",
            "映帶兼苔石，參差近畫楹。雪霜消後色，蟲鳥默時聲。",
            "遠憶滄洲岸，寒連暮角城。幽根狂亂迸，勁葉動相撐。",
            "避暑須臨坐，逃眠必繞行。未逢仙手詠，俗眼見猶輕。"
        ],
        "notes": [
            ""
        ],
        "volume": "卷八百三十九",
        "no#": 20
    },
    {
        "title": "送孫鳳秀才赴舉",
        "author": "齊己",
        "biography": "",
        "paragraphs": [
            "九重方側席，四海仰文明。好把孤吟去，便隨公道行。",
            "梁園浮雪氣，汴水漲春聲。此日登仙眾，君應最後生。"
        ],
        "notes": [
            ""
        ],
        "volume": "卷八百三十九",
        "no#": 21
    },
    {
        "title": "落花",
        "author": "齊己",
        "biography": "",
        "paragraphs": [
            "朝開暮亦衰，雨打複風吹。古屋無人處，殘陽滿地時。",
            "靜依青蘚片，閑綴綠莎枝。繁豔根枝在，明年向此期。"
        ],
        "notes": [
            ""
        ],
        "volume": "卷八百三十九",
        "no#": 22
    },
    {
        "title": "秋苔",
        "author": "齊己",
        "biography": "",
        "paragraphs": [
            "獨憐蒼翠文，長與寂寥存。鶴靜窺秋片，僧閑踏冷痕。",
            "月明疏竹徑，雨歇敗莎根。別有深宮裏，兼花鎖斷魂。"
        ],
        "notes": [
            ""
        ],
        "volume": "卷八百三十九",
        "no#": 23
    },
    {
        "title": "老將",
        "author": "齊己",
        "biography": "",
        "paragraphs": [
            "破虜與平戎，曾居第一功。明時不用武，白首向秋風。",
            "馬病霜飛草，弓閑雁過空。兒孫已成立，膽氣亦英雄。"
        ],
        "notes": [
            ""
        ],
        "volume": "卷八百三十九",
        "no#": 24
    },
    {
        "title": "城中示友人",
        "author": "齊己",
        "biography": "",
        "paragraphs": [
            "久與寒灰合，人中亦覺閑。重城不鎖夢，每夜自歸山。",
            "雨破冥鴻出，桐枯井月還。唯君道心在，來往寂寥間。"
        ],
        "notes": [
            ""
        ],
        "volume": "卷八百三十九",
        "no#": 25
    },
    {
        "title": "送友人游湘中",
        "author": "齊己",
        "biography": "",
        "paragraphs": [
            "懷才難自住，此去亦如僧。何處西風夜，孤吟旅舍燈。",
            "路沿湘樹疊，山入楚雲層。若有東來劄，歸鴻亦可憑。"
        ],
        "notes": [
            ""
        ],
        "volume": "卷八百三十九",
        "no#": 26
    },
    {
        "title": "經費征君舊居",
        "author": "齊己",
        "biography": "",
        "paragraphs": [
            "高眠當聖代，雲鳥未為孤。天子征不起，閒人親得無。",
            "猿猱狂欲墜，水石怪難圖。寂寞荒齋外，松杉相倚枯。"
        ],
        "notes": [
            ""
        ],
        "volume": "卷八百三十九",
        "no#": 27
    },
    {
        "title": "嚴陵釣台",
        "author": "齊己",
        "biography": "",
        "paragraphs": [
            "夫子垂竿處，空江照古台。無人更如此，白浪自成堆。",
            "鶴靜尋僧去，魚狂入海回。登臨秋值晚，樹石盡多苔。"
        ],
        "notes": [
            ""
        ],
        "volume": "卷八百三十九",
        "no#": 28
    },
    {
        "title": "原上晚望",
        "author": "齊己",
        "biography": "",
        "paragraphs": [
            "倚杖聊攄望，寒原遠近分。夜來何處火，燒出古人墳。",
            "野勢盤空澤，江流合暮雲。殘陽催百鳥，各自著棲群。"
        ],
        "notes": [
            ""
        ],
        "volume": "卷八百三十九",
        "no#": 29
    },
    {
        "title": "送惠空上人歸",
        "author": "齊己",
        "biography": "",
        "paragraphs": [
            "塵中名利熱，鳥外水雲閑。吾子多高趣，秋風獨自還。",
            "空囊隨客棹，幾宿泊湖山。應有吟僧在，鄰居樹影間。"
        ],
        "notes": [
            ""
        ],
        "volume": "卷八百三十九",
        "no#": 30
    },
    {
        "title": "酬章水知己",
        "author": "齊己",
        "biography": "",
        "paragraphs": [
            "新吟忽有寄，千里到荊門。落日雲初碧，殘年眼正昏。",
            "已為難敵手，誰更入深論。後信多相寄，吾生重此言。"
        ],
        "notes": [
            ""
        ],
        "volume": "卷八百三十九",
        "no#": 31
    },
    {
        "title": "閒居",
        "author": "齊己",
        "biography": "",
        "paragraphs": [
            "漸覺春光媚，塵銷作土膏。微寒放楊柳，纖草入風騷。",
            "睡少全無病，身輕乍去袍。前溪泛紅片，何處落金桃。"
        ],
        "notes": [
            ""
        ],
        "volume": "卷八百三十九",
        "no#": 32
    },
    {
        "title": "次韻酬鄭谷郎中",
        "author": "齊己",
        "biography": "",
        "paragraphs": [
            "林下高眠起，相招得句時。開門流水入，靜話鷺鷥知。",
            "每許題成晚，多嫌雪阻期。西齋坐來久，風竹撼疏籬。"
        ],
        "notes": [
            ""
        ],
        "volume": "卷八百三十九",
        "no#": 33
    },
    {
        "title": "思游峨嵋寄林下諸友",
        "author": "齊己",
        "biography": "",
        "paragraphs": [
            "剛有峨嵋念，秋來錫欲飛。會拋湘寺去，便逐蜀帆歸。",
            "難世堪言善，閒人合見機。殷勤別諸友，莫厭楚江薇。"
        ],
        "notes": [
            ""
        ],
        "volume": "卷八百三十九",
        "no#": 34
    },
    {
        "title": "送劉秀才南游",
        "author": "齊己",
        "biography": "",
        "paragraphs": [
            "南去謁諸侯，名山亦得遊。便應尋瀑布，乘興上岣嶁。",
            "高鳥隨雲起，寒星向地流。相思應北望，天晚石橋頭。"
        ],
        "notes": [
            ""
        ],
        "volume": "卷八百三十九",
        "no#": 35
    },
    {
        "title": "示諸侄",
        "author": "齊己",
        "biography": "",
        "paragraphs": [
            "莫問年將朽，加餐已不多。形容渾瘦削，行止強牽拖。",
            "死也何憂惱，生而有詠歌。侯門終謝去，卻掃舊松蘿。"
        ],
        "notes": [
            ""
        ],
        "volume": "卷八百三十九",
        "no#": 36
    },
    {
        "title": "荊渚病中，因思匡廬，遂成三百字，寄梁先輩",
        "author": "齊己",
        "biography": "",
        "paragraphs": [
            "生老病死者，早聞天竺書。相隨幾汩沒，不了堪欷歔。",
            "自理自可適，他人誰與袪。應當入寂滅，乃得長銷除。",
            "前月已骨立，今朝還貌舒。披衣試步履，倚策聊躊躇。",
            "江月青眸冷，秋風白髮疏。新題憶剡硾，舊約懷匡廬。",
            "張野久絕跡，樂天曾卜居。空龕掩薜荔，瀑布噴蟾蜍。",
            "古檜鳴玄鶴，涼泉躍錦魚。狂吟樹蔭映，縱踏花蔫煙。",
            "唇舌既已閑，心脾亦散攄。松窗有偃息，石徑無趑趄。",
            "夢冷通仙闕，神融合太虛。千峰杳靄際，萬壑明清初。",
            "長往期非晚，半生閑有餘。依劉未是詠，訪戴甯忘諸。",
            "稽古堪求己，觀時好笑渠。埋頭逐小利，沒腳拖長裾。",
            "道種將閑養，情田把藥鉏。幽香發蘭蕙，穢莽摧丘墟。",
            "敢謂囊盈物，那言庾滿儲。微煙動晨爨，細雨滋園蔬。",
            "蘚亂珍禽羽，門稀長者車。冥機坐兀兀，著履行徐徐。",
            "每許親朱履，多憐奉隼旟。簪嫌紅玳瑁，社念金芙蕖。",
            "海內競鐵馬，篋中藏紙驢。常言謝時去，此意將何如。"
        ],
        "notes": [
            ""
        ],
        "volume": "卷八百三十九",
        "no#": 37
    },
    {
        "title": "竟陵遇晝公",
        "author": "齊己",
        "biography": "",
        "paragraphs": [
            "高跡何來此，游方漸老身。欲投蓮岳夏，初過竟陵春。",
            "錫影離雲遠，衣痕拂蘚新。無言即相別，此處不迷津。"
        ],
        "notes": [
            ""
        ],
        "volume": "卷八百三十九",
        "no#": 38
    },
    {
        "title": "聞貫休下世",
        "author": "齊己",
        "biography": "",
        "paragraphs": [
            "吾師詩匠者，真個碧雲流。爭得梁太子，重為文選樓。",
            "錦江新塚樹，婺女舊山秋。欲去焚香禮，啼猿峽阻修。"
        ],
        "notes": [
            ""
        ],
        "volume": "卷八百三十九",
        "no#": 39
    },
    {
        "title": "金山寺",
        "author": "齊己",
        "biography": "",
        "paragraphs": [
            "山帶金名遠，樓臺壓翠層。魚龍光照像，風浪影搖燈。",
            "檻外揚州樹，船通建業僧。塵埃何所到，青石坐如冰。"
        ],
        "notes": [
            ""
        ],
        "volume": "卷八百三十九",
        "no#": 40
    },
    {
        "title": "早秋雨後晚望",
        "author": "齊己",
        "biography": "",
        "paragraphs": [
            "暑氣時將薄，蟲聲夜轉稠。江湖經一雨，日月換新秋。",
            "有景堪援筆，何人未上樓。欲承涼冷興，西向碧嵩遊。"
        ],
        "notes": [
            ""
        ],
        "volume": "卷八百三十九",
        "no#": 41
    },
    {
        "title": "過西塞山",
        "author": "齊己",
        "biography": "",
        "paragraphs": [
            "空江平野流，風島葦颼颼。殘日銜西塞，孤帆向北洲。",
            "邊鴻渡漢口，楚樹出吳頭。終入高雲裏，身依片石休。"
        ],
        "notes": [
            ""
        ],
        "volume": "卷八百三十九",
        "no#": 42
    },
    {
        "title": "溪齋二首",
        "author": "齊己",
        "biography": "",
        "paragraphs": [
            "豈敢言招隱，歸休喜自安。一溪雲臥穩，四海路行難。",
            "瑞獸藏頭角，幽禽惜羽翰。子猷何處在，老盡碧琅玕。",
            "杉竹映溪關，修修共歲寒。幽人眠日晏，花雨落春殘。",
            "道妙言何強，詩玄論甚難。閒居有親賦，搔首憶潘安。"
        ],
        "notes": [
            ""
        ],
        "volume": "卷八百三十九",
        "no#": 43
    },
    {
        "title": "新秋",
        "author": "齊己",
        "biography": "",
        "paragraphs": [
            "始驚三伏盡，又遇立秋時。露彩朝還冷，雲峰晚更奇。",
            "壟香禾半熟，原迥草微衰。幸好清光裏，安仁謾起悲。"
        ],
        "notes": [
            ""
        ],
        "volume": "卷八百三十九",
        "no#": 44
    },
    {
        "title": "寄上荊渚，因夢廬嶽，乃圖壁賦詩",
        "author": "齊己",
        "biography": "",
        "paragraphs": [
            "夢繞嵯峨裏，神疏骨亦寒。覺來誰共說，壁上自圖看。",
            "古翠松藏寺，春紅杏濕壇。歸心幾時遂，日向漸衰殘。"
        ],
        "notes": [
            ""
        ],
        "volume": "卷八百三十九",
        "no#": 45
    },
    {
        "title": "己卯歲值凍阻歸有作",
        "author": "齊己",
        "biography": "",
        "paragraphs": [
            "河冰連地凍，朔氣壓春寒。開戶思歸遠，出門移步難。",
            "湖雲黏雁重，廟樹颳風幹。坐看孤燈焰，微微向曉殘。"
        ],
        "notes": [
            ""
        ],
        "volume": "卷八百三十九",
        "no#": 46
    },
    {
        "title": "送盧說亂後投知己",
        "author": "齊己",
        "biography": "",
        "paragraphs": [
            "兵寇殘江墅，生涯盡蕩除。事堪煎桂玉，時莫倚詩書。",
            "暮狖啼空半，春山列雨餘。舟中有新作，回寄示慵疏。"
        ],
        "notes": [
            ""
        ],
        "volume": "卷八百三十九",
        "no#": 47
    },
    {
        "title": "讀峴山碑",
        "author": "齊己",
        "biography": "",
        "paragraphs": [
            "三載羊公政，千年峴首碑。何人更墮淚，此道亦殊時。",
            "兵火燒文缺，江雲觸蘚滋。那堪望黎庶，匝地是瘡痍。"
        ],
        "notes": [
            ""
        ],
        "volume": "卷八百三十九",
        "no#": 48
    },
    {
        "title": "過鹿門作",
        "author": "齊己",
        "biography": "",
        "paragraphs": [
            "鹿門埋孟子，峴首載羊公。萬古千秋裏，青山明月中。",
            "政從襄沔絕，詩過洞庭空。塵路誰回眼，松聲兩處風。"
        ],
        "notes": [
            ""
        ],
        "volume": "卷八百三十九",
        "no#": 49
    },
    {
        "title": "題玉泉寺大師影堂",
        "author": "齊己",
        "biography": "",
        "paragraphs": [
            "大化終華頂，靈蹤示玉泉。由來負高尚，合向好山川。",
            "洞壑藏諸怪，杉松列瘦煙。千秋空樹影，猶似覆長禪。"
        ],
        "notes": [
            ""
        ],
        "volume": "卷八百三十九",
        "no#": 50
    },
    {
        "title": "秋日錢塘作",
        "author": "齊己",
        "biography": "",
        "paragraphs": [
            "秋光明水國，遊子倚長亭。海浸全吳白，山澄百越青。",
            "英雄貴黎庶，封土絕精靈。句踐魂如在，應懸戰血腥。"
        ],
        "notes": [
            ""
        ],
        "volume": "卷八百三十九",
        "no#": 51
    },
    {
        "title": "送人赴舉",
        "author": "齊己",
        "biography": "",
        "paragraphs": [
            "分有爭忘得，時來須出山。白雲終許在，清世莫空還。",
            "驛樹秋聲健，行衣雨點斑。明年從月裏，滿握度春關。"
        ],
        "notes": [
            ""
        ],
        "volume": "卷八百三十九",
        "no#": 52
    },
    {
        "title": "友人寒夜所寄",
        "author": "齊己",
        "biography": "",
        "paragraphs": [
            "通宵亦孤坐，但念舊峰雲。白日還如此，清閒本共君。",
            "二毛凋一半，百歲去三分。早晚尋流水，同歸麋鹿群。"
        ],
        "notes": [
            ""
        ],
        "volume": "卷八百三十九",
        "no#": 53
    },
    {
        "title": "酬洞庭陳秀才",
        "author": "齊己",
        "biography": "",
        "paragraphs": [
            "何必要識面，見詩驚苦心。此門從自古，難學至如今。",
            "青草湖雲闊，黃陵廟木深。精搜當好景，得即動知音。"
        ],
        "notes": [
            ""
        ],
        "volume": "卷八百三十九",
        "no#": 54
    },
    {
        "title": "題鶴鳴泉八韻",
        "author": "齊己",
        "biography": "",
        "paragraphs": [
            "嘹唳遺蹤去，澄明物掩難。噴開山面碧，飛落寺門寒。",
            "汲引隨瓶滿，分流逐處安。幽蟲乘葉過，渴狖擁條看。",
            "上有危峰疊，旁宜怪石盤。冷吞雙樹影，甘潤百毛端。",
            "異早聞鐫玉，靈終別建壇。瀟湘在何處，終日自波瀾。"
        ],
        "notes": [
            ""
        ],
        "volume": "卷八百三十九",
        "no#": 55
    },
    {
        "title": "登金山寺",
        "author": "齊己",
        "biography": "",
        "paragraphs": [
            "四面白波聲，中流翠嶠橫。望來堪目斷，上徹始心平。",
            "鳥向天涯去，雲連水國生。重來與誰約，題罷自吟行。"
        ],
        "notes": [
            ""
        ],
        "volume": "卷八百三十九",
        "no#": 56
    },
    {
        "title": "寄吳都沈員外彬",
        "author": "齊己",
        "biography": "",
        "paragraphs": [
            "歸休興若何，朱紱盡還他。自有園林闊，誰爭山水多。",
            "村煙晴莽蒼，僧磬晚嵯峨。野醉題招隱，相思可寄麼。"
        ],
        "notes": [
            ""
        ],
        "volume": "卷八百三十九",
        "no#": 57
    },
    {
        "title": "寄明月山僧",
        "author": "齊己",
        "biography": "",
        "paragraphs": [
            "山稱明月好，月出遍山明。要上諸峰去，無妨半夜行。",
            "白猿真雪色，幽鳥古琴聲。吾子居來久，應忘我在城。"
        ],
        "notes": [
            ""
        ],
        "volume": "卷八百三十九",
        "no#": 58
    },
    {
        "title": "寄哭西川壇長廣濟大師",
        "author": "齊己",
        "biography": "",
        "paragraphs": [
            "千萬僧中寶，三朝帝寵身。還源未化火，舉國葬全真。",
            "文集編金在，碑銘刻玉新。有誰於異代，彈指禮遺塵。"
        ],
        "notes": [
            ""
        ],
        "volume": "卷八百三十九",
        "no#": 59
    },
    {
        "title": "酬西川楚巒上人卷",
        "author": "齊己",
        "biography": "",
        "paragraphs": [
            "玉壘峨嵋秀，岷江錦水清。古人搜不盡，吾子得何精。",
            "可信由前習，堪聞正後生。東西五千里，多謝寄無成。"
        ],
        "notes": [
            ""
        ],
        "volume": "卷八百三十九",
        "no#": 60
    },
    {
        "title": "覽延棲上人卷",
        "author": "齊己",
        "biography": "",
        "paragraphs": [
            "今體雕鏤妙，古風研考精。何人忘律韻，為子辨詩聲。",
            "賈島苦兼此，孟郊清獨行。荊門見編集，愧我老無成。"
        ],
        "notes": [
            ""
        ],
        "volume": "卷八百三十九",
        "no#": 61
    },
    {
        "title": "寄洛下王彝訓先輩二首",
        "author": "齊己",
        "biography": "",
        "paragraphs": [
            "賈島存正始，王維留格言。千篇千古在，一詠一驚魂。",
            "離別無他寄，相思共此門。陽春堪永恨，郢路轉塵昏。",
            "北極新英主，高科舊少年。風流傳貴達，談笑取榮遷。",
            "洛水秋空底，嵩峰曉翠巔。尋常誰並馬，橋上戲成篇。"
        ],
        "notes": [
            ""
        ],
        "volume": "卷八百三十九",
        "no#": 62
    },
    {
        "title": "酬岳陽李主簿卷",
        "author": "齊己",
        "biography": "",
        "paragraphs": [
            "把卷思高興，瀟湘闊浸門。無雲生翠浪，有月動清魂。",
            "倚檻應窮底，凝情合到源。為君吟所寄，難甚至忘筌。"
        ],
        "notes": [
            ""
        ],
        "volume": "卷八百三十九",
        "no#": 63
    },
    {
        "title": "寄懷江西僧達禪翁",
        "author": "齊己",
        "biography": "",
        "paragraphs": [
            "長憶舊山日，與君同聚沙。未能精貝葉，便學詠楊花。",
            "苦甚傷心骨，清還切齒牙。何妨繼餘習，前世是詩家。"
        ],
        "notes": [
            ""
        ],
        "volume": "卷八百三十九",
        "no#": 64
    },
    {
        "title": "送吳守明先輩游蜀",
        "author": "齊己",
        "biography": "",
        "paragraphs": [
            "憑君遊蜀去，細為話幽奇。喪亂嘉陵驛，塵埃賈島詩。",
            "未應過錦府，且合上峨嵋。既逐高科後，東西任所之。"
        ],
        "notes": [
            ""
        ],
        "volume": "卷八百三十九",
        "no#": 65
    },
    {
        "title": "寄普明大師可准",
        "author": "齊己",
        "biography": "",
        "paragraphs": [
            "蓮嶽三征者，論詩舊與君。相留曾幾歲，酬唱有新文。",
            "翠竇容閑憩，嵐峰許共分。當年若同訪，合得伴吟雲。"
        ],
        "notes": [
            ""
        ],
        "volume": "卷八百三十九",
        "no#": 66
    },
    {
        "title": "還黃平素秀才卷",
        "author": "齊己",
        "biography": "",
        "paragraphs": [
            "求己甚忘筌，得之經渾然。僻能離詭差，清不尚妖妍。",
            "冷澹聞姚監，精奇見浪仙。如君好風格，自可繼前賢。"
        ],
        "notes": [
            ""
        ],
        "volume": "卷八百三十九",
        "no#": 67
    },
    {
        "title": "與張先輩話別",
        "author": "齊己",
        "biography": "",
        "paragraphs": [
            "為□□□者，各自話離心。及第還全蜀，游方歸二林。",
            "巴江□□漲，楚野入吳深。他日傳消息，東西不易尋。"
        ],
        "notes": [
            ""
        ],
        "volume": "卷八百三十九",
        "no#": 68
    },
    {
        "title": "寄朱拾遺",
        "author": "齊己",
        "biography": "",
        "paragraphs": [
            "一聞歸闕下，幾番熟金桃。滄海期仍晚，清資路漸高。",
            "研冰濡諫筆，賦雪擁朝袍。豈念空林下，冥心坐石勞。"
        ],
        "notes": [
            ""
        ],
        "volume": "卷八百三十九",
        "no#": 69
    },
    {
        "title": "荊門送興禪師",
        "author": "齊己",
        "biography": "",
        "paragraphs": [
            "灑落南宗子，游方跡似雲。青山尋處處，赤葉路紛紛。",
            "虎共松岩宿，猿和石溜聞。何峰一回首，憶我在人群。"
        ],
        "notes": [
            ""
        ],
        "volume": "卷八百三十九",
        "no#": 70
    },
    {
        "title": "過西山施肩吾舊居",
        "author": "齊己",
        "biography": "",
        "paragraphs": [
            "大志終難起，西峰臥翠堆。床前倒秋壑，枕上過春雷。",
            "鶴見丹成去，僧聞栗熟來。荒齋松竹老，鸞鶴自裴回。"
        ],
        "notes": [
            ""
        ],
        "volume": "卷八百三十九",
        "no#": 71
    },
    {
        "title": "喜夏雨",
        "author": "齊己",
        "biography": "",
        "paragraphs": [
            "四郊雲影合，千里雨聲來。盡洗紅埃去，並將清氣回。",
            "潺湲浮楚甸，蕭散露荊台。欲賦隨車瑞，濡毫渴謏才。"
        ],
        "notes": [
            ""
        ],
        "volume": "卷八百三十九",
        "no#": 72
    },
    {
        "title": "酬元員外見寄八韻",
        "author": "齊己",
        "biography": "",
        "paragraphs": [
            "舊隱夢牽仍，歸心只似蒸。遠青憐島峭，輕白愛雲騰。",
            "豔冶叢翻蝶，腥膻地聚蠅。雨聲連灑竹，詩興繼填膺。",
            "訪戴情彌切，依劉力不勝。眾人忘苦苦，獨自愧兢兢。",
            "處世無他望，流年有病僧。時慚大雅客，遺韻許相承。"
        ],
        "notes": [
            ""
        ],
        "volume": "卷八百三十九",
        "no#": 73
    },
    {
        "title": "浣口泊舟曉望天柱峰",
        "author": "齊己",
        "biography": "",
        "paragraphs": [
            "根盤潛嶽半，頂逼日輪邊。冷碧無雲點，危棱有瀑懸。",
            "秀輕毛女下，名與鼎湖偏。誰見扶持力，峨峨出後天。"
        ],
        "notes": [
            ""
        ],
        "volume": "卷八百三十九",
        "no#": 74
    },
    {
        "title": "寄楚萍上人",
        "author": "齊己",
        "biography": "",
        "paragraphs": [
            "北面香爐秀，南邊瀑布寒。自來還獨去，夏滿又秋殘。",
            "日影松杉亂，雲容洞壑寬。何峰是鄰側，片石許相安。"
        ],
        "notes": [
            ""
        ],
        "volume": "卷八百三十九",
        "no#": 75
    },
    {
        "title": "竹裏作六韻",
        "author": "齊己",
        "biography": "",
        "paragraphs": [
            "我來深處坐，剩覺有吟思。忽似瀟湘岸，欲生風雨時。",
            "冷煙蒙古屋，幹籜墮秋墀。徑熟因頻入，身閑得遍欹。",
            "踏多鞭節損，題亂粉痕隳。猶見前山疊，微茫隔短籬。"
        ],
        "notes": [
            ""
        ],
        "volume": "卷八百三十九",
        "no#": 76
    },
    {
        "title": "寄江西幕中孫魴員外",
        "author": "齊己",
        "biography": "",
        "paragraphs": [
            "簪履為官興，芙蓉結社緣。應思陶令醉，時訪遠公禪。",
            "茶影中殘月，松聲裏落泉。此門曾共說，知未遂終焉。"
        ],
        "notes": [
            ""
        ],
        "volume": "卷八百三十九",
        "no#": 77
    },
    {
        "title": "盆池",
        "author": "齊己",
        "biography": "",
        "paragraphs": [
            "盆沼陷花邊，孤明似玉泉。涵虛心不淺，待月底長圓。",
            "平穩承天澤，依微泛曙煙。何須照菱鏡，即此鑒媸妍。"
        ],
        "notes": [
            ""
        ],
        "volume": "卷八百三十九",
        "no#": 78
    },
    {
        "title": "喜幹晝上人遠相訪",
        "author": "齊己",
        "biography": "",
        "paragraphs": [
            "彼此垂七十，相逢意若何。聖明殊未至，離亂更應多。",
            "澹泊門難到，從容日易過。餘生消息外，只合聽詩魔。"
        ],
        "notes": [
            ""
        ],
        "volume": "卷八百三十九",
        "no#": 79
    }
]