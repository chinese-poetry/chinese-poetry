[
    {
        "title": "送集賢崔八叔承恩括圖書",
        "author": "錢起",
        "biography": "",
        "paragraphs": [
            "雨露滿儒服，天心知子虛。還勞五經笥，更訪百家書。",
            "贈別傾文苑，光華比使車。晚雲隨客散，寒樹出關疏。",
            "相見應朝夕，歸期在玉除。"
        ],
        "notes": [
            ""
        ],
        "volume": "卷二百三十八",
        "no#": 1
    },
    {
        "title": "送張五員外東歸楚州",
        "author": "錢起",
        "biography": "",
        "paragraphs": [
            "纓佩不為美，人群寧免辭。杳然黃鵠去，未負白雲期。",
            "此別清興盡，高秋臨水時。好山枉帆僻，浪跡到家遲。",
            "他日詔書下，梁鴻安可追。"
        ],
        "notes": [
            ""
        ],
        "volume": "卷二百三十八",
        "no#": 2
    },
    {
        "title": "閒居寄包何",
        "author": "錢起",
        "biography": "",
        "paragraphs": [
            "去名即棲遁，何必歸滄浪。種藥幽不淺，杜門喧自忘。",
            "林眠多曉夢，鴉散驚初陽。片雪幽雲至，回風鄰果香。",
            "佳期碧天末，惆悵紫蘭芳。"
        ],
        "notes": [
            ""
        ],
        "volume": "卷二百三十八",
        "no#": 3
    },
    {
        "title": "津梁寺尋李侍禦",
        "author": "錢起",
        "biography": "",
        "paragraphs": [
            "禪林絕過客，柱史正焚香。馴鴿不猜隼，慈雲能護霜。",
            "驄聲隔暗竹，吏事散空廊。霄漢期鴛鷺，狐狸避憲章。",
            "繞階春色至，屈草待君芳。"
        ],
        "notes": [
            ""
        ],
        "volume": "卷二百三十八",
        "no#": 4
    },
    {
        "title": "山園秋晚寄杜黃裳少府",
        "author": "錢起",
        "biography": "",
        "paragraphs": [
            "惆悵佳期阻，園林秋景閑。終朝碧雲外，唯見暮禽還。",
            "泉石思攜手，煙霞不閉關。杖藜仍把菊，對卷也看山。",
            "望望離心起，非君誰解顏。"
        ],
        "notes": [
            ""
        ],
        "volume": "卷二百三十八",
        "no#": 5
    },
    {
        "title": "東溪杜野人致酒",
        "author": "錢起",
        "biography": "",
        "paragraphs": [
            "萬重雲樹下，數畝子平居。野院羅泉石，荊扉背裏閭。",
            "早冬耕鑿暇，弋雁複烹魚。靜掃寒花徑，唯邀傲吏車。",
            "晚來留客好，小雪下山初。"
        ],
        "notes": [
            ""
        ],
        "volume": "卷二百三十八",
        "no#": 6
    },
    {
        "title": "憶山中寄舊友",
        "author": "錢起",
        "biography": "",
        "paragraphs": [
            "數歲白雲裏，與君同采薇。樹深煙不散，溪靜鷺忘飛。",
            "更憶東岩趣，殘陽破翠微。脫巾花下醉，洗藥月前歸。",
            "風景今還好，如何與世違。"
        ],
        "notes": [
            ""
        ],
        "volume": "卷二百三十八",
        "no#": 7
    },
    {
        "title": "東皋早春寄郎四校書",
        "author": "錢起",
        "biography": "",
        "paragraphs": [
            "祿微賴學稼，歲起歸衡茅。窮達戀明主，耕桑亦近郊。",
            "夜來霽山雪，陽氣動林梢。蘭蕙暖初吐，春鳩鳴欲巢。",
            "蓬萊時入夢，知子憶貧交。"
        ],
        "notes": [
            ""
        ],
        "volume": "卷二百三十八",
        "no#": 8
    },
    {
        "title": "玉山東溪題李叟屋壁",
        "author": "錢起",
        "biography": "",
        "paragraphs": [
            "霞景已斜照，煙溪方暝投。山家歸路僻，轍跡亂泉流。",
            "野老采薇暇，蝸廬招客幽。麏麚突荒院，鸕鵲步閑疇。",
            "偶此愜真性，令人輕宦遊。"
        ],
        "notes": [
            ""
        ],
        "volume": "卷二百三十八",
        "no#": 9
    },
    {
        "title": "溫泉宮禮見",
        "author": "錢起",
        "biography": "",
        "paragraphs": [
            "新豐佳氣滿，聖主在溫泉。雲曖龍行處，山明日馭前。",
            "順風求至道，側席問遺賢。靈雪瑤墀降，晨霞彩仗懸。",
            "滄溟不讓水，疵賤也朝天。"
        ],
        "notes": [
            ""
        ],
        "volume": "卷二百三十八",
        "no#": 10
    },
    {
        "title": "游襄陽泉石晚歸",
        "author": "錢起",
        "biography": "",
        "paragraphs": [
            "遊目隨山勝，回橈愛浦長。往來幽不淺，昏旦興難忘。",
            "木末看歸翼，蓮西失夕陽。人聲指閭井，野趣惜林塘。",
            "稍近垂楊路，菱舟擁岸香。"
        ],
        "notes": [
            ""
        ],
        "volume": "卷二百三十八",
        "no#": 11
    },
    {
        "title": "夏日陪史郎中宴杜郎中果園",
        "author": "錢起",
        "biography": "",
        "paragraphs": [
            "何事重逢迎，春醪晚更清。林端花自老，池上月初明。",
            "路入仙郎次，烏連柱史名。竹陰疏柰院，山翠傍蕪城。",
            "引滿不辭醉，風來待曙更。"
        ],
        "notes": [
            ""
        ],
        "volume": "卷二百三十八",
        "no#": 12
    },
    {
        "title": "南溪春耕",
        "author": "錢起",
        "biography": "",
        "paragraphs": [
            "荷蓑趣南徑，戴勝鳴條枚。溪雨有餘潤，土膏寧厭開。",
            "溝塍落花盡，耒耜度雲回。誰道耦耕倦，仍兼勝賞催。",
            "日長農有暇，悔不帶經來。"
        ],
        "notes": [
            ""
        ],
        "volume": "卷二百三十八",
        "no#": 13
    },
    {
        "title": "省試湘靈鼓瑟",
        "author": "錢起",
        "biography": "",
        "paragraphs": [
            "善鼓雲和瑟，常聞帝子靈。馮夷空自舞，楚客不堪聽。",
            "苦調淒金石，清音入杳冥。蒼梧來怨慕，白芷動芳馨。",
            "流水傳瀟浦，悲風過洞庭。曲終人不見，江上數峰青。"
        ],
        "notes": [
            ""
        ],
        "volume": "卷二百三十八",
        "no#": 14
    },
    {
        "title": "觀法駕自鳳翔回",
        "author": "錢起",
        "biography": "",
        "paragraphs": [
            "欃搶一掃滅，閶闔九重開。海晏鯨鯢盡，天旋日月來。",
            "聖情蘇品物，龍禦辟雲雷。曉漏移仙仗，朝陽出帝台。",
            "周慚散馬出，禹讓浚川回。欲識封人願，南山舉酒杯。"
        ],
        "notes": [
            ""
        ],
        "volume": "卷二百三十八",
        "no#": 15
    },
    {
        "title": "題玉山村叟屋壁",
        "author": "錢起",
        "biography": "",
        "paragraphs": [
            "穀口好泉石，居人能陸沈。牛羊下山小，煙火隔雲深。",
            "一徑入溪色，數家連竹陰。藏虹辭晚雨，驚隼落殘禽。",
            "涉趣皆流目，將歸羨在林。卻思黃綬事，辜負紫芝心。"
        ],
        "notes": [
            ""
        ],
        "volume": "卷二百三十八",
        "no#": 16
    },
    {
        "title": "縣中池竹言懷",
        "author": "錢起",
        "biography": "",
        "paragraphs": [
            "官小志已足，時清免負薪。卑棲且得地，榮耀不關身。",
            "自愛賞心處，叢篁流水濱。荷香度高枕，山色滿南鄰。",
            "道在即為樂，機忘寧厭貧。卻愁丹鳳詔，來訪漆園人。"
        ],
        "notes": [
            ""
        ],
        "volume": "卷二百三十八",
        "no#": 17
    },
    {
        "title": "山園棲隱",
        "author": "錢起",
        "biography": "",
        "paragraphs": [
            "守靜信推分，灌園樂在茲。且忘堯舜力，甯顧尚書期。",
            "晚景采蘭暇，空林散帙時。卷荷藏露滴，黃口觸蟲絲。",
            "三徑與囂遠，一瓢常自怡。情人半雲外，風月詎相思。"
        ],
        "notes": [
            ""
        ],
        "volume": "卷二百三十八",
        "no#": 18
    },
    {
        "title": "送王諫議任東都居守",
        "author": "錢起",
        "biography": "",
        "paragraphs": [
            "車徒鳳掖東，去去洛陽宮。暫以青蒲隔，還看紫禁同。",
            "經過乘雨露，瀟灑出鴛鴻。官署名台下，雲山舊苑中。",
            "暮天雙闕靜，秋月九重空。且喜成周地，詩人播國風。"
        ],
        "notes": [
            ""
        ],
        "volume": "卷二百三十八",
        "no#": 19
    },
    {
        "title": "送鄭書記",
        "author": "錢起",
        "biography": "",
        "paragraphs": [
            "決勝無遺策，辭天便請纓。出身唯殉死，報國且能兵。",
            "受命麒麟殿，參謀驃騎營。短簫催別酒，斜日駐前旌。",
            "義勇千夫敵，風沙萬里行。幾年丹闕下，侯印錫書生。"
        ],
        "notes": [
            ""
        ],
        "volume": "卷二百三十八",
        "no#": 20
    },
    {
        "title": "送族侄赴任",
        "author": "錢起",
        "biography": "",
        "paragraphs": [
            "林下不成興，仲容微祿牽。客程千里遠，別念一帆懸。",
            "欲歎卑棲去，其如勝趣偏。雲山深郡郭，花木淨潮田。",
            "坐嘯帷應下，離居月複圓。此時知小阮，相憶綠尊前。"
        ],
        "notes": [
            ""
        ],
        "volume": "卷二百三十八",
        "no#": 21
    },
    {
        "title": "長安落第作",
        "author": "錢起",
        "biography": "",
        "paragraphs": [
            "始願今如此，前途複若何。無媒獻詞賦，生事日蹉跎。",
            "不遇張華識，空悲甯戚歌。故山歸夢遠，新歲客愁多。",
            "刷羽思喬木，登龍恨失波。散才非世用，回首謝雲蘿。"
        ],
        "notes": [
            ""
        ],
        "volume": "卷二百三十八",
        "no#": 22
    },
    {
        "title": "酬長孫繹藍溪寄杏",
        "author": "錢起",
        "biography": "",
        "paragraphs": [
            "愛君藍水上，種杏近成田。拂徑清陰合，臨流彩實懸。",
            "清香和宿雨，佳色出晴煙。懿此傾筐贈，想知懷橘年。",
            "芳馨來滿袖，瓊玖願酬篇。把玩情何極，雲林若眼前。"
        ],
        "notes": [
            ""
        ],
        "volume": "卷二百三十八",
        "no#": 23
    },
    {
        "title": "藥堂秋暮",
        "author": "錢起",
        "biography": "",
        "paragraphs": [
            "隱來未得道，歲去愧雲松。茅屋空山暮，荷衣白露濃。",
            "唯憐石苔色，不染世人蹤。潭靜宜孤鶴，山深絕遠鐘。",
            "有時丹灶上，數點彩霞重。勉事壺公術，仙期待赤龍。"
        ],
        "notes": [
            ""
        ],
        "volume": "卷二百三十八",
        "no#": 24
    },
    {
        "title": "哭常征君",
        "author": "錢起",
        "biography": "",
        "paragraphs": [
            "萬化一朝盡，窮泉悲此君。如何丹灶術，能誤紫芝焚。",
            "不遂蒼生望，空留封禪文。遠年隨逝水，真氣盡浮雲。",
            "山閉龍蛇蟄，林寒麋鹿群。傷心載酒地，仙菊為誰熏。"
        ],
        "notes": [
            ""
        ],
        "volume": "卷二百三十八",
        "no#": 25
    },
    {
        "title": "送鮑中丞赴太原軍營",
        "author": "錢起",
        "biography": "",
        "paragraphs": [
            "年壯才仍美，時來道易行。寵兼三獨任，威肅貳師營。",
            "將略過南仲，天心寄北京。雲旗臨塞色，龍笛出關聲。",
            "漢月隨霜去，邊塵計日清。漸知王事好，文武用書生。"
        ],
        "notes": [
            ""
        ],
        "volume": "卷二百三十八",
        "no#": 26
    },
    {
        "title": "奉送劉相公江淮催轉運",
        "author": "錢起",
        "biography": "",
        "paragraphs": [
            "國用資戎事，臣勞為主憂。將征任土貢，更發濟川舟。",
            "擁傳星還去，過池鳳不留。唯高飲水節，稍淺別家愁。",
            "落葉淮邊雨，孤山海上秋。遙知謝公興，微月上江樓。"
        ],
        "notes": [
            ""
        ],
        "volume": "卷二百三十八",
        "no#": 27
    },
    {
        "title": "送李秀才落第游荊楚",
        "author": "錢起",
        "biography": "",
        "paragraphs": [
            "翠羽雖成夢，遷鶯尚後群。名逃郤詵策，興發謝玄文。",
            "昏旦扁舟去，江山幾路分。上潮吞海日，歸雁出湖雲。",
            "詩思應須苦，猿聲莫厭聞。離居見新月，那得不思君。"
        ],
        "notes": [
            ""
        ],
        "volume": "卷二百三十八",
        "no#": 28
    },
    {
        "title": "奉陪郭常侍宴滻川山池",
        "author": "錢起",
        "biography": "",
        "paragraphs": [
            "掖垣攜愛客，勝地賞年光。向竹過賓館，尋山到妓堂。",
            "歌聲掩金穀，舞態出平陽。地滿簪裾影，花添蘭麝香。",
            "鶯啼春未老，酒冷日猶長。安石風流事，須歸問省郎。"
        ],
        "notes": [
            ""
        ],
        "volume": "卷二百三十八",
        "no#": 29
    },
    {
        "title": "寇中送張司馬歸洛",
        "author": "錢起",
        "biography": "",
        "paragraphs": [
            "戎狄寇周日，衣冠適洛年。客亭新驛騎，歸路舊人煙。",
            "吾道將東矣，秋風更颯然。雲愁百戰地，樹隔兩鄉天。",
            "旅思蓬飄陌，驚魂雁怯弦。今朝一尊酒，莫惜醉離筵。"
        ],
        "notes": [
            ""
        ],
        "volume": "卷二百三十八",
        "no#": 30
    },
    {
        "title": "奉和宣城張太守南亭秋夕懷友",
        "author": "錢起",
        "biography": "",
        "paragraphs": [
            "池館蟪蛄聲，梧桐秋露晴。月臨朱戟靜，河近畫樓明。",
            "卷幔浮涼入，聞鐘永夜清。片雲懸曙鬥，數雁過秋城。",
            "羽扇揚風暇，瑤琴悵別情。江山飛麗藻，謝脁讓前名。"
        ],
        "notes": [
            ""
        ],
        "volume": "卷二百三十八",
        "no#": 31
    },
    {
        "title": "過山人所居因寄諸遺補",
        "author": "錢起",
        "biography": "",
        "paragraphs": [
            "空谷春雲滿，愚公晦跡深。一隨玄豹隱，幾換綠蘿陰。",
            "絕徑人稀到，芳蓀我獨尋。廚煙住峭壁，酒氣出重林。",
            "蝴蝶晴還舞，黃鸝晚暫吟。所思青瑣客，瑤草寄幽心。"
        ],
        "notes": [
            ""
        ],
        "volume": "卷二百三十八",
        "no#": 32
    },
    {
        "title": "過鳴皋隱者",
        "author": "錢起",
        "biography": "",
        "paragraphs": [
            "磻石老紅鮮，征君臥幾年。飛泉出林下，一徑過崖巔。",
            "雞犬逐人靜，雲霞宜地偏。終朝數峰勝，不遠一壺前。",
            "仲月霽春雨，香風生藥田。丹溪不可別，瓊草色芊芊。"
        ],
        "notes": [
            ""
        ],
        "volume": "卷二百三十八",
        "no#": 33
    },
    {
        "title": "送楊錥歸隱",
        "author": "錢起",
        "biography": "",
        "paragraphs": [
            "悔作掃門事，還吟招隱詩。今年芳草色，不失故山期。",
            "遙想白雲裏，采苓春日遲。溪花藏石徑，岩翠帶茅茨。",
            "九轉莫飛去，三回良在茲。還嗤茂陵客，貧病老明時。"
        ],
        "notes": [
            ""
        ],
        "volume": "卷二百三十八",
        "no#": 34
    },
    {
        "title": "酬劉起居臥病見寄",
        "author": "錢起",
        "biography": "",
        "paragraphs": [
            "承顏看彩服，不覺別丹墀。味道能忘病，過庭更學詩。",
            "繚垣多畫戟，遠岫入書帷。竹靜攜琴處，林香讓果時。",
            "聲同叨眷早，交澹在年衰。更枉兼金贈，難為繼組詞。"
        ],
        "notes": [
            ""
        ],
        "volume": "卷二百三十八",
        "no#": 35
    },
    {
        "title": "陪南省諸公宴殿中李監宅",
        "author": "錢起",
        "biography": "",
        "paragraphs": [
            "將門高勝霍，相子寵過韋。宦貴攀龍後，心傾待士時。",
            "壺觴開雅宴，鴛鷺眷相隨。舞退燕姬曲，歌征謝脁詩。",
            "晚鐘過竹靜，醉客出花遲。莫惜留餘興，良辰不可追。"
        ],
        "notes": [
            ""
        ],
        "volume": "卷二百三十八",
        "no#": 36
    },
    {
        "title": "山齋讀書寄時校書杜叟",
        "author": "錢起",
        "biography": "",
        "paragraphs": [
            "日愛蘅茅下，閑觀山海圖。幽人自守朴，窮穀也名愚。",
            "倒嶺和溪雨，新泉到戶樞。叢闌齊稚子，蟠木老潛夫。",
            "憶戴差過剡，遊仙慣入壺。濠梁時一訪，莊叟亦吾徒。"
        ],
        "notes": [
            ""
        ],
        "volume": "卷二百三十八",
        "no#": 37
    },
    {
        "title": "晚歸藍田舊居",
        "author": "錢起",
        "biography": "",
        "paragraphs": [
            "雲卷東皋下，歸來省故蹊。泉移憐石在，林長覺原低。",
            "舊裏情難盡，前山賞未迷。引藤看古木，嘗酒咒春雞。",
            "興與時髦背，年將野老齊。才微甘引退，應得遂霞棲。"
        ],
        "notes": [
            ""
        ],
        "volume": "卷二百三十八",
        "no#": 38
    },
    {
        "title": "寄袁州李嘉佑員外",
        "author": "錢起",
        "biography": "",
        "paragraphs": [
            "誰謂江山阻，心親夢想偏。容輝常在目，離別任經年。",
            "郡國通流水，雲霞共遠天。行春鶯幾囀，遲客月頻圓。",
            "雁有歸鄉羽，人無訪戴船。願征黃霸入，相見玉階前。"
        ],
        "notes": [
            ""
        ],
        "volume": "卷二百三十八",
        "no#": 39
    },
    {
        "title": "禁闈玩雪寄薛左丞",
        "author": "錢起",
        "biography": "",
        "paragraphs": [
            "玄雲低禁苑，飛雪滿神州。虛白生台榭，寒光入冕旒。",
            "粉凝宮壁靜，乳結洞門幽。細繞回風轉，輕隨落羽浮。",
            "怒濤堆砌石，新月孕簾鉤。為報詩人道，豐年頌聖猷。"
        ],
        "notes": [
            ""
        ],
        "volume": "卷二百三十八",
        "no#": 40
    },
    {
        "title": "春暮過石龜谷題溫處士林園",
        "author": "錢起",
        "biography": "",
        "paragraphs": [
            "隱幾無名老，何年此陸沈。丘園自得性，婚嫁不嬰心。",
            "歲計因山薄，霞棲在穀深。設罝連草色，曬藥背松陰。",
            "觸興雲生岫，隨耕鳥下林。支頤笑來客，頭上有朝簪。"
        ],
        "notes": [
            ""
        ],
        "volume": "卷二百三十八",
        "no#": 41
    },
    {
        "title": "宿畢侍禦宅",
        "author": "錢起",
        "biography": "",
        "paragraphs": [
            "交情頻更好，子有古人風。晤語清霜裏，平生苦節同。",
            "心惟二仲合，室乃一瓢空。落葉寄秋菊，愁雲低夜鴻。",
            "薄寒燈影外，殘漏雨聲中。明發南昌去，回看禦史驄。"
        ],
        "notes": [
            ""
        ],
        "volume": "卷二百三十八",
        "no#": 42
    },
    {
        "title": "中書遇雨",
        "author": "錢起",
        "biography": "",
        "paragraphs": [
            "濟旱惟宸慮，為霖即上臺。雲銜七曜起，雨拂九門來。",
            "綸閣飛絲度，龍渠激溜回。色翻池上藻，香裛鼎前杯。",
            "湘燕皆舒翼，沙鱗豈曝腮。尺波應萬假，虞海載沿洄。"
        ],
        "notes": [
            ""
        ],
        "volume": "卷二百三十八",
        "no#": 43
    },
    {
        "title": "適楚次徐城",
        "author": "錢起",
        "biography": "",
        "paragraphs": [
            "去家隨旅雁，幾日到南荊。行邁改鄉邑，苦辛淹晦明。",
            "畏途在淫雨，未暮息趨程。窮木對秋館，寒鴉愁古城。",
            "迷津坐為客，對酒默含情。感激念知己，匣中孤劍鳴。"
        ],
        "notes": [
            ""
        ],
        "volume": "卷二百三十八",
        "no#": 44
    },
    {
        "title": "經李蒙潁陽舊居",
        "author": "錢起",
        "biography": "",
        "paragraphs": [
            "同心而早世，天道亦何論。獨有山陽宅，平生永不諼。",
            "青溪引白鳥，流涕吊芳蓀。蔓草入空室，叢篁深毀垣。",
            "舊遊還在眼，神理更忘言。唯見東山月，人亡不去門。"
        ],
        "notes": [
            ""
        ],
        "volume": "卷二百三十八",
        "no#": 45
    },
    {
        "title": "贈漢陽隱者",
        "author": "錢起",
        "biography": "",
        "paragraphs": [
            "當年不出世，知子餐霞人。樂道複安土，遺榮長隱身。",
            "衡茅古林曲，粳稻清江濱。桂棹為漁暇，荷衣禦暑新。",
            "款顏行在役，幽興惜今晨。分首天涯去，再來芳杜春。"
        ],
        "notes": [
            ""
        ],
        "volume": "卷二百三十八",
        "no#": 46
    },
    {
        "title": "巨魚縱大壑",
        "author": "錢起",
        "biography": "",
        "paragraphs": [
            "巨魚縱大壑，遂性似乘時。奮躍風生鬣，騰淩浪鼓鰭。",
            "龍攄回地軸，鯤化想天池。方快吞舟意，尤殊在藻嬉。",
            "傾危嗟幕燕，隱晦誚泥龜。喻士逢明主，才猷得所施。"
        ],
        "notes": [
            ""
        ],
        "volume": "卷二百三十八",
        "no#": 47
    },
    {
        "title": "送李九歸河北",
        "author": "錢起",
        "biography": "",
        "paragraphs": [
            "文武資人望，謀猷簡聖情。南州初臥鼓，東土複維城。",
            "寄重分符去，威仍出閫行。鬥牛移八座，日月送雙旌。",
            "別戀瞻天起，仁風應物生。佇聞收組練，鏘玉會承明。"
        ],
        "notes": [
            ""
        ],
        "volume": "卷二百三十八",
        "no#": 48
    },
    {
        "title": "送丁著作佐台郡",
        "author": "錢起",
        "biography": "",
        "paragraphs": [
            "多年金馬客，名遂動歸輪。佐郡紫書下，過門朱綬新。",
            "揚舲望海嶽，入境背風塵。水驛偏乘月，梅園別受春。",
            "帶經臨府吏，鱠鯉待鄉人。始見美高士，逍遙在搢紳。"
        ],
        "notes": [
            ""
        ],
        "volume": "卷二百三十八",
        "no#": 49
    },
    {
        "title": "送王使君赴太原行營",
        "author": "錢起",
        "biography": "",
        "paragraphs": [
            "太白明無象，皇威未戢戈。諸侯持節鉞，千里控山河。",
            "漢驛雙旌度，胡沙七騎過。驚蓬連雁起，牧馬入雲多。",
            "不賣盧龍塞，能消瀚海波。須傳出師頌，莫奏式微歌。"
        ],
        "notes": [
            ""
        ],
        "volume": "卷二百三十八",
        "no#": 50
    },
    {
        "title": "送王使君移鎮淮南",
        "author": "錢起",
        "biography": "",
        "paragraphs": [
            "共許徐方牧，能臨河內人。郡移棠轉茂，車至鹿還馴。",
            "吏事嘉師旅，鴛行惜搢紳。別心傾祖席，愁望盡征輪。",
            "紫誥征黃晚，蒼生借寇頻。願言青瑣拜，早及上林春。"
        ],
        "notes": [
            ""
        ],
        "volume": "卷二百三十八",
        "no#": 51
    },
    {
        "title": "李四勸為尉氏尉，李七勉為開封尉",
        "author": "錢起",
        "biography": "",
        "paragraphs": [
            "美政惟兄弟，時人數俊賢。皇枝雙玉樹，吏道二梅仙。",
            "自理堯唐俗，唯將禮讓傳。采蘭花萼聚，就日雁行聯。",
            "黃綬俄三載，青雲未九遷。廟堂為宰製，幾日試龍泉。"
        ],
        "notes": [
            ""
        ],
        "volume": "卷二百三十八",
        "no#": 52
    },
    {
        "title": "春夜宴任六昆季宅",
        "author": "錢起",
        "biography": "",
        "paragraphs": [
            "際晚綠煙起，入門芳樹深。不才叨下客，喜宴齒諸簪。",
            "夜月仍攜妓，清風更在林。彩毫揮露色，銀燭動花陰。",
            "自接通家好，應知待士心。向隅逢故識，茲夕願披襟。"
        ],
        "notes": [
            ""
        ],
        "volume": "卷二百三十八",
        "no#": 53
    },
    {
        "title": "閒居酬張起居見贈",
        "author": "錢起",
        "biography": "",
        "paragraphs": [
            "在林非避世，守拙自離群。弱羽謝風水，窮愁依典墳。",
            "良知不遐棄，新詠獨相聞。能使幽興苦，坐忘清景曛。",
            "前山帶喬木，暮鳥聯歸雲。向夕野人思，難忘騎省文。"
        ],
        "notes": [
            ""
        ],
        "volume": "卷二百三十八",
        "no#": 54
    },
    {
        "title": "奉和王相公秋日戲贈元校書",
        "author": "錢起",
        "biography": "",
        "paragraphs": [
            "才妙心仍遠，名疏跡可追。清秋聞禮暇，新雨到山時。",
            "勝事唯愁盡，幽尋不厭遲。弄雲憐鶴去，隔水許僧期。",
            "賢相敦高躅，雕龍憶所思。芙蓉洗清露，願比謝公詩。"
        ],
        "notes": [
            ""
        ],
        "volume": "卷二百三十八",
        "no#": 55
    },
    {
        "title": "過楊駙馬亭子",
        "author": "錢起",
        "biography": "",
        "paragraphs": [
            "衣冠在漢庭，台榭接天成。彩鳳翻簫曲，祥鱣入館名。",
            "歌鐘芳月曙，林嶂碧雲生。亂水歸潭淨，高花映竹明。",
            "退朝追宴樂，開閣醉簪纓。長袖留嘉客，棲烏下禁城。"
        ],
        "notes": [
            ""
        ],
        "volume": "卷二百三十八",
        "no#": 56
    },
    {
        "title": "山下別杜少府",
        "author": "錢起",
        "biography": "",
        "paragraphs": [
            "把手意難盡，前山日漸低。情人那忍別，宿鳥尚同棲。",
            "寸晷戀言笑，佳期欲阻暌。離雲愁出岫，去水咽分溪。",
            "莊叟幾虛說，楊朱空自迷。傷心獨歸路，秋草更萋萋。"
        ],
        "notes": [
            ""
        ],
        "volume": "卷二百三十八",
        "no#": 57
    },
    {
        "title": "晚出青門望終南別業",
        "author": "錢起",
        "biography": "",
        "paragraphs": [
            "能清謝脁思，暫下承明廬。遠山新水下，寒皋微雨餘。",
            "更憐歸鳥去，宛到臥龍居。笑指叢林上，閑雲自卷舒。",
            "寧心鳴鳳日，卻意釣璜初。處貴有餘興，伊周位不如。"
        ],
        "notes": [
            ""
        ],
        "volume": "卷二百三十八",
        "no#": 58
    },
    {
        "title": "送嚴士良侍奉詹事南游",
        "author": "錢起",
        "biography": "",
        "paragraphs": [
            "疏傅獨知止，曾參善愛親。江山侍行邁，長幼出囂塵。",
            "握手想千古，此心能幾人。風光滿長陌，草色傍征輪。",
            "日夕望荊楚，鶯鳴芳杜新。漁煙月下淺，花嶼水中春。",
            "點翰遙相憶，含情向白蘋。"
        ],
        "notes": [
            ""
        ],
        "volume": "卷二百三十八",
        "no#": 59
    },
    {
        "title": "題秘書王迪城北池亭",
        "author": "錢起",
        "biography": "",
        "paragraphs": [
            "子喬來魏闕，明主賜衣簪。從宦辭人事，同塵即道心。",
            "還追大隱跡，寄此鳳城陰。昨夜新煙雨，池台清且深。",
            "伏泉通粉壁，迸筍出花林。晚沐常多暇，春醪時獨斟。",
            "西南漢宮月，複對綠窗琴。"
        ],
        "notes": [
            ""
        ],
        "volume": "卷二百三十八",
        "no#": 60
    },
    {
        "title": "過王舍人宅",
        "author": "錢起",
        "biography": "",
        "paragraphs": [
            "入門花柳暗，知是近臣居。大隱心何遠，高風物自疏。",
            "翛然靜者事，宛得上皇餘。雞犬偷仙藥，兒童授道書。",
            "清吟送客後，微月上城初。彩筆有新詠，文星垂太虛。",
            "承恩金殿宿，應薦馬相如。"
        ],
        "notes": [
            ""
        ],
        "volume": "卷二百三十八",
        "no#": 61
    },
    {
        "title": "過瑞龍觀道士",
        "author": "錢起",
        "biography": "",
        "paragraphs": [
            "不知誰氏子，煉魄家洞天。鶴待成丹日，人尋種杏田。",
            "靈山含道氣，物性皆自然。白鹿顧瑞草，驪龍蟠玉泉。",
            "得茲象外趣，便割區中緣。石竇采雲母，霞堂陪列仙。",
            "主人善止客，柯爛忘歸年。"
        ],
        "notes": [
            ""
        ],
        "volume": "卷二百三十八",
        "no#": 62
    },
    {
        "title": "送沈仲",
        "author": "錢起",
        "biography": "",
        "paragraphs": [
            "天樸非外假，至人常晏如。心期邈霄漢，詞律響瓊琚。",
            "舉酒常歎息，無人達子虛。夜光失隋掌，驥騄伏鹽車。",
            "考室晉山下，歸田秦歲初。寒雲隨路合，落照下城餘。",
            "千里還同術，無勞怨索居。"
        ],
        "notes": [
            ""
        ],
        "volume": "卷二百三十八",
        "no#": 63
    },
    {
        "title": "和韋侍禦寓直對雨",
        "author": "錢起",
        "biography": "",
        "paragraphs": [
            "名貴四科首，班宜二妙齊。如何厭白簡，未得步金閨。",
            "寓直晦秋雨，吟餘聞遠雞。漏聲過旦冷，雲色向窗低。",
            "誰謂霄漢近，翻嗟心事暌。蘭滋人未握，霜曉鶚還棲。",
            "佇見田郎字，親勞御筆題。"
        ],
        "notes": [
            ""
        ],
        "volume": "卷二百三十八",
        "no#": 64
    },
    {
        "title": "奉和聖制登朝元閣",
        "author": "錢起",
        "biography": "",
        "paragraphs": [
            "六合紆玄覽，重軒啟上清。石林飛棟出，霞頂泰階平。",
            "拂曙鑾輿上，晞陽瑞雪晴。翠微回日馭，丹巘駐天行。",
            "禦氣升銀漢，垂衣俯錦城。山通玉苑迥，河抱紫關明。",
            "感物幹文動，凝神道化成。周王陟喬嶽，列辟讓英聲。"
        ],
        "notes": [
            ""
        ],
        "volume": "卷二百三十八",
        "no#": 65
    },
    {
        "title": "奉和杜相公移長興宅，奉呈元相公",
        "author": "錢起",
        "biography": "",
        "paragraphs": [
            "守貴常思儉，平津此意深。能卑丞相宅，何謝故人心。",
            "種蕙初抽帶，移篁不改陰。院梅朝助鼎，池鳳夕歸林。",
            "覺路經中得，滄洲夢裏尋。道高仍濟代，恩重豈投簪。",
            "報國誰知己，推賢共作霖。興來文雅振，清韻擲雙金。"
        ],
        "notes": [
            ""
        ],
        "volume": "卷二百三十八",
        "no#": 66
    },
    {
        "title": "送任先生任唐山丞",
        "author": "錢起",
        "biography": "",
        "paragraphs": [
            "再命果良願，幾年勤說詩。上公頻握發，才子共垂帷。",
            "琢玉成良器，出門偏愴離。腰章佐墨綬，耀錦到茅茨。",
            "樹老見家日，潮平歸縣時。衣催蓮女織，頌聽海人詞。",
            "鴻鵠志應在，荃蘭香未衰。金門定回音，雲路有佳期。"
        ],
        "notes": [
            ""
        ],
        "volume": "卷二百三十八",
        "no#": 67
    },
    {
        "title": "送外甥懷素上人歸鄉侍奉",
        "author": "錢起",
        "biography": "",
        "paragraphs": [
            "釋子吾家寶，神清慧有餘。能翻梵王字，妙盡伯英書。",
            "遠鶴無前侶，孤雲寄太虛。狂來輕世界，醉裏得真如。",
            "飛錫離鄉久，寧親喜臘初。故池殘雪滿，寒柳霽煙疏。",
            "壽酒還嘗藥，晨餐不薦魚。遙知禪誦外，健筆賦閒居。"
        ],
        "notes": [
            ""
        ],
        "volume": "卷二百三十八",
        "no#": 68
    },
    {
        "title": "送張中丞赴桂州",
        "author": "錢起",
        "biography": "",
        "paragraphs": [
            "出守求人瘼，推賢動聖情。紫台初下詔，皂蓋始專城。",
            "寵借飛霜簡，威加卻月營。雲衢降五馬，林木引雙旌。",
            "夙仰敦詩禮，嘗聞偃甲兵。戍樓雲外靜，訟閣竹間清。",
            "化佇還珠美，心將片玉貞。寇恂朝望重，計日謁承明。"
        ],
        "notes": [
            ""
        ],
        "volume": "卷二百三十八",
        "no#": 69
    },
    {
        "title": "送王相公赴范陽",
        "author": "錢起",
        "biography": "",
        "paragraphs": [
            "翊聖銜恩重，頻年按節行。安危皆報國，文武不緣名。",
            "受脤仍調鼎，為霖更洗兵。幕開丞相閣，旗總貳師營。",
            "料敵知無戰，安邊示有征。代雲橫馬首，燕雁拂笳聲。",
            "去鎮關河靜，歸看日月明。欲知瞻戀切，遲暮一書生。"
        ],
        "notes": [
            ""
        ],
        "volume": "卷二百三十八",
        "no#": 70
    },
    {
        "title": "送蔣尚書居守東都",
        "author": "錢起",
        "biography": "",
        "paragraphs": [
            "鳳輦幸秦久，周人徯帝情。若非君敏德，誰鎮洛陽城。",
            "前席命才彥，舉朝推令名。綸言動北斗，職事守東京。",
            "鄭履下天去，蘧輪滿路聲。出關秋樹直，對闕遠山明。",
            "肅肅保厘處，水流宮苑清。長安日西笑，朝夕袞衣迎。"
        ],
        "notes": [
            ""
        ],
        "volume": "卷二百三十八",
        "no#": 71
    },
    {
        "title": "送李兵曹赴河中",
        "author": "錢起",
        "biography": "",
        "paragraphs": [
            "能荷鐘鼎業，不矜紈綺榮。侯門三事後，儒服一書生。",
            "昔志學文史，立身為士英。驪珠難隱耀，皋鶴會長鳴。",
            "休命且隨牒，候時常振纓。寒蟬思關柳，匹馬向蒲城。",
            "秋日黯將暮，黃河如欲清。黎人思坐嘯，知子樹佳聲。"
        ],
        "notes": [
            ""
        ],
        "volume": "卷二百三十八",
        "no#": 72
    },
    {
        "title": "罷官後酬元校書見贈",
        "author": "錢起",
        "biography": "",
        "paragraphs": [
            "心期悵已阻，交道複何如。自我辭丹闕，惟君到故廬。",
            "忘機貧負米，憶戴出無車。憐犬吠初服，家人愁鬥儲。",
            "秋堂入閑夜，雲月思離居。窮巷聞砧冷，荒枝應鵲疏。",
            "宦名隨落葉，生事感枯魚。臨水仍揮手，知音未棄余。"
        ],
        "notes": [
            ""
        ],
        "volume": "卷二百三十八",
        "no#": 73
    },
    {
        "title": "同鄔戴關中旅寓",
        "author": "錢起",
        "biography": "",
        "paragraphs": [
            "文士皆求遇，今人誰至公。靈台一寄宿，楊柳再春風。",
            "更惜忘形友，頻年失志同。羽毛齊燕雀，心事阻鴛鴻。",
            "留滯慚歸養，飛鳴恨觸籠。橘懷鄉夢裏，書去客愁中。",
            "殘雪迷歸雁，韶光棄斷蓬。吞悲問唐舉，何路出屯蒙。"
        ],
        "notes": [
            ""
        ],
        "volume": "卷二百三十八",
        "no#": 74
    },
    {
        "title": "新豐主人",
        "author": "錢起",
        "biography": "",
        "paragraphs": [
            "明代少知己，夜光頻暗投。迍邅終薄命，動息盡窮愁。",
            "自欲歸飛鷁，當為不系舟。雙垂素絲淚，幾弊皂貂裘。",
            "暮鳥棲幽樹，孤雲出舊丘。蛩悲衣褐夕，雨暗轉蓬秋。",
            "客裏馮諼劍，歌中甯戚牛。主人能縱酒，一醉且忘憂。"
        ],
        "notes": [
            ""
        ],
        "volume": "卷二百三十八",
        "no#": 75
    },
    {
        "title": "夕游覆釜山道士觀因登玄元廟",
        "author": "錢起",
        "biography": "",
        "paragraphs": [
            "冥搜過物表，洞府次溪傍。已入瀛洲遠，誰言仙路長。",
            "孤煙出深竹，道侶正焚香。鳴磬愛山靜，步虛宜夜涼。",
            "仍同象帝廟，更上紫霞岡。霽月懸琪樹，明星映碧堂。",
            "傾思丹灶術，願采玉芝芳。儻把浮丘袂，乘雲別舊鄉。"
        ],
        "notes": [
            ""
        ],
        "volume": "卷二百三十八",
        "no#": 76
    },
    {
        "title": "陪郭常侍令公東亭宴集",
        "author": "錢起",
        "biography": "",
        "paragraphs": [
            "盛業山河列，重名劍履榮。珥貂為相子，開閣引時英。",
            "美景池台色，佳期宴賞情。詞人載筆至，仙妓出花迎。",
            "暗竹朱輪轉，回塘玉佩鳴。舞衫招戲蝶，歌扇隔啼鶯。",
            "飲德心皆醉，披雲興轉清。不愁歡樂盡，積慶在和羹。"
        ],
        "notes": [
            ""
        ],
        "volume": "卷二百三十八",
        "no#": 77
    },
    {
        "title": "太子李舍人城東別業與二三文友逃暑",
        "author": "錢起",
        "biography": "",
        "paragraphs": [
            "下馬失炎暑，重門深綠篁。宮臣禮嘉客，林表開蘭堂。",
            "茲夕興難盡，澄罍照墨場。鮮風吹印綬，密坐皆馨香。",
            "美景惜文會，清吟遲羽觴。東林晚來好，目極趣何長。",
            "鳥道掛疏雨，人家殘夕陽。城隅擁歸騎，留醉戀瓊芳。"
        ],
        "notes": [
            ""
        ],
        "volume": "卷二百三十八",
        "no#": 78
    },
    {
        "title": "柏崖老人號無名先生男削髮女黃冠自以雲泉獨樂命予賦詩",
        "author": "錢起",
        "biography": "",
        "paragraphs": [
            "古也憂婚嫁，君能樂性腸。長男棲月宇，少女炫霓裳。",
            "問爾餐霞處，春山芝桂旁。鶴前飛九轉，壺裏駐三光。",
            "與我開龍嶠，披雲靜藥堂。胡麻兼藻綠，石髓隔花香。",
            "帝力言何有，椿年喜漸長。窅然高象外，寧不傲羲皇。"
        ],
        "notes": [
            ""
        ],
        "volume": "卷二百三十八",
        "no#": 79
    },
    {
        "title": "贈李十六",
        "author": "錢起",
        "biography": "",
        "paragraphs": [
            "半面喜投分，數年欽盛名。常思夢顏色，誰憶訪柴荊。",
            "忽聽款扉響，欣然倒屣迎。蓬蒿駐騶馭，雞犬傍簪纓。",
            "酌水即嘉宴，新知甚故情。僕夫視日色，棲鳥催車聲。",
            "自爾宴言後，至今門館清。何當更乘興，林下已苔生。"
        ],
        "notes": [
            ""
        ],
        "volume": "卷二百三十八",
        "no#": 80
    },
    {
        "title": "裴僕射東亭",
        "author": "錢起",
        "biography": "",
        "paragraphs": [
            "鳳扆任匡濟，雲溪難退還。致君超列辟，得道在榮班。",
            "朱戟繚垣下，高齋芳樹間。隔花開遠水，廢卷愛晴山。",
            "晚沐值清興，知音同解顏。藉蘭開賜酒，留客下重關。",
            "仙犬逐人靜，朝車映竹閑。則知真隱逸，未必謝區寰。",
            "軒後三朝顧，赤松何足攀。"
        ],
        "notes": [
            ""
        ],
        "volume": "卷二百三十八",
        "no#": 81
    },
    {
        "title": "中書王舍人輞川舊居",
        "author": "錢起",
        "biography": "",
        "paragraphs": [
            "幾年家絕壑，滿徑種芳蘭。帶石買松貴，通溪漲水寬。",
            "誦經連穀響，吹律減雲寒。誰謂桃源裏，天書問考盤。",
            "一從解蕙帶，三入偶蟬冠。今夕複何夕，歸休尋舊歡。",
            "片雲隔蒼翠，春雨半林湍。藤長穿松蓋，花繁壓藥欄。",
            "景深青眼下，興絕彩毫端。笑向同來客，登龍此地難。"
        ],
        "notes": [
            ""
        ],
        "volume": "卷二百三十八",
        "no#": 82
    },
    {
        "title": "送襄陽盧判官奏開河事",
        "author": "錢起",
        "biography": "",
        "paragraphs": [
            "千里趨魏闕，一言簡聖聰。河流引關外，國用贍秦中。",
            "有詔許其策，隨山興此功。連雲積石阻，計日安波通。",
            "飛棹轉年穀，利人勝歲豐。言歸漢陽路，拜手蓬萊宮。",
            "紫殿賜衣出，青門酣酌同。晚陽過微雨，秋水見新鴻。",
            "坐惜去車遠，愁看離館空。因思郢川守，南楚滿清風。"
        ],
        "notes": [
            ""
        ],
        "volume": "卷二百三十八",
        "no#": 83
    },
    {
        "title": "奉送戶部李郎中充晉國副節度出塞",
        "author": "錢起",
        "biography": "",
        "paragraphs": [
            "德佐調梅用，忠輸擊虜年。子房推廟略，漢主托兵權。",
            "受命榮中禁，分麾鎮左賢。風生黑山道，星下紫微天。",
            "始願文經國，俄看武定邊。鬼方堯日遠，幕府代雲連。",
            "汗馬將行矣，盧龍已肅然。關防驅使節，花月眷離筵。",
            "自忝知音遇，而今感義偏。淚聞橫吹落，心逐去旌懸。",
            "帝念夔能政，時須說濟川。勞還應即爾，朝暮玉墀前。"
        ],
        "notes": [
            ""
        ],
        "volume": "卷二百三十八",
        "no#": 84
    },
    {
        "title": "奉和中書常舍人晚秋集賢院即事寄徐薛二侍禦",
        "author": "錢起",
        "biography": "",
        "paragraphs": [
            "文星垂太虛，辭伯綜群書。彩筆下鴛掖，褒衣來石渠。",
            "典墳探奧旨，造化睹權輿。述聖魯宣父，通經漢仲舒。",
            "窗明宜縹帶，地肅近丹除。清晝刪詩暇，高秋作賦初。",
            "露盤侵漢聳，宮柳度鴉疏。靜對連雲閣，晴聞過闕車。",
            "舊僚雲出矣，晚歲複何如。海嶠瞻歸路，江城夢直廬。",
            "含毫思兩鳳，望遠寄雙魚。定笑巴歌拙，還參麗曲餘。"
        ],
        "notes": [
            ""
        ],
        "volume": "卷二百三十八",
        "no#": 85
    },
    {
        "title": "和范郎中宿直中書，曉玩清池，贈南省同僚兩垣遺補",
        "author": "錢起",
        "biography": "",
        "paragraphs": [
            "青瑣留才子，春池靜禁林。自矜仙島勝，宛在掖垣深。",
            "引派彤庭裏，含虛玉砌陰。漲來知聖澤，清處見天心。",
            "蘭氣飄紅岸，文星動碧潯。鳳棲長近日，虯臥欲為霖。",
            "席寵雖高位，流謙乃素襟。焚香春漏盡，假寐曉鶯吟。",
            "丹地宜清泚，朝陽複照臨。司言兼逸趣，鼓興接知音。",
            "六義驚摛藻，三台響擲金。為憐風水外，落羽此漂沉。"
        ],
        "notes": [
            ""
        ],
        "volume": "卷二百三十八",
        "no#": 86
    }
]