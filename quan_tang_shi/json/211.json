[
    {
        "title": "銅雀妓",
        "author": "高適",
        "biography": "",
        "paragraphs": [
            "日暮銅雀迥，秋深玉座清。蕭森松柏望，委郁綺羅情。",
            "君恩不再得，妾舞為誰輕。"
        ],
        "notes": [
            ""
        ],
        "volume": "卷二百一十一",
        "no#": 1
    },
    {
        "title": "塞下曲",
        "author": "高適",
        "biography": "",
        "paragraphs": [
            "結束浮雲駿，翩翩出從戎。且憑天子怒，複倚將軍雄。",
            "萬鼓雷殷地，千旗火生風。日輪駐霜戈，月魄懸雕弓。",
            "青海陣雲匝，黑山兵氣沖。戰酣太白高，戰罷旄頭空。",
            "萬里不惜死，一朝得成功。畫圖麒麟閣，入朝明光宮。",
            "大笑向文士，一經何足窮。古人昧此道，往往成老翁。"
        ],
        "notes": [
            ""
        ],
        "volume": "卷二百一十一",
        "no#": 2
    },
    {
        "title": "塞上",
        "author": "高適",
        "biography": "",
        "paragraphs": [
            "東出盧龍塞，浩然客思孤。亭堠列萬里，漢兵猶備胡。",
            "邊塵漲北溟，虜騎正南驅。轉鬥豈長策，和親非遠圖。",
            "惟昔李將軍，按節出皇都。總戎掃大漠，一戰擒單于。",
            "常懷感激心，願效縱橫謨。倚劍欲誰語，關河空鬱紆。"
        ],
        "notes": [
            ""
        ],
        "volume": "卷二百一十一",
        "no#": 3
    },
    {
        "title": "薊門行五首",
        "author": "高適",
        "biography": "",
        "paragraphs": [
            "薊門逢古老，獨立思氛氳。一身既零丁，頭鬢白紛紛。",
            "勳庸今已矣，不識霍將軍。",
            "漢家能用武，開拓窮異域。戍卒厭糠核，降胡飽衣食。",
            "關亭試一望，吾欲淚沾臆。",
            "邊城十一月，雨雪亂霏霏。元戎號令嚴，人馬亦輕肥。",
            "羌胡無盡日，征戰幾時歸。",
            "幽州多騎射，結髮重橫行。一朝事將軍，出入有聲名。",
            "紛紛獵秋草，相向角弓鳴。",
            "黯黯長城外，日沒更煙塵。胡騎雖憑陵，漢兵不顧身。",
            "古樹滿空塞，黃雲愁殺人。"
        ],
        "notes": [
            ""
        ],
        "volume": "卷二百一十一",
        "no#": 4
    },
    {
        "title": "效古贈崔二",
        "author": "高適",
        "biography": "",
        "paragraphs": [
            "十月河洲時，一看有歸思。風飆生慘烈，雨雪暗天地。",
            "我輩今胡為，浩哉迷所至。緬懷當途者，濟濟居聲位。",
            "邈然在雲霄，寧肯更淪躓。周旋多燕樂，門館列車騎。",
            "美人芙蓉姿，狹室蘭麝氣。金爐陳獸炭，談笑正得意。",
            "豈論草澤中，有此枯槁士。我慚經濟策，久欲甘棄置。",
            "君負縱橫才，如何尚憔悴。長歌增鬱怏，對酒不能醉。",
            "窮達自有時，夫子莫下淚。"
        ],
        "notes": [
            ""
        ],
        "volume": "卷二百一十一",
        "no#": 5
    },
    {
        "title": "鉅鹿贈李少府",
        "author": "高適",
        "biography": "",
        "paragraphs": [
            "李侯雖薄宦，時譽何籍籍。駿馬常借人，黃金每留客。",
            "投壺華館靜，縱酒涼風夕。即此遇神仙，吾欣知損益。"
        ],
        "notes": [
            ""
        ],
        "volume": "卷二百一十一",
        "no#": 6
    },
    {
        "title": "東平留贈狄司馬",
        "author": "高適",
        "biography": "",
        "paragraphs": [
            "古人無宿諾，茲道以為難。萬里赴知己，一言誠可歎。",
            "馬蹄經月窟，劍術指樓蘭。地出北庭盡，城臨西海寒。",
            "森然瞻武庫，則是弄儒翰。入幕綰銀綬，乘軺兼鐵冠。",
            "練兵日精銳，殺敵無遺殘。獻捷見天子，論功俘可汗。",
            "激昂丹墀下，顧盼青雲端。誰謂縱橫策，翻為權勢幹。",
            "將軍既坎壈，使者亦辛酸。耿介挹三事，羈離從一官。",
            "知君不得意，他日會鵬摶。"
        ],
        "notes": [
            ""
        ],
        "volume": "卷二百一十一",
        "no#": 7
    },
    {
        "title": "過盧明府有贈",
        "author": "高適",
        "biography": "",
        "paragraphs": [
            "良吏不易得，古人今可傳。靜然本諸己，以此知其賢。",
            "我行挹高風，羨爾兼少年。胸懷豁清夜，史漢如流泉。",
            "明日複行春，逶迤出郊壇。登高見百里，桑野鬱芊芊。",
            "時平俯鵲巢，歲熟多人煙。奸猾唯閉戶，逃亡歸種田。",
            "回軒自郭南，老幼滿馬前。皆賀蠶農至，而無徭役牽。",
            "君觀黎庶心，撫之誠萬全。何幸逢大道，願言烹小鮮。",
            "能奏明廷主，一試武城弦。"
        ],
        "notes": [
            ""
        ],
        "volume": "卷二百一十一",
        "no#": 8
    },
    {
        "title": "單父逢鄧司倉覆倉庫，因而有贈",
        "author": "高適",
        "biography": "",
        "paragraphs": [
            "邦牧今坐嘯，群賢趨紀綱。四人忽不擾，耕者遙相望。",
            "粲粲府中妙，授詞如履霜。炎炎伏熱時，草木無晶光。",
            "匹馬度睢水，清風何激揚。校緡閱帑藏，發廩欣斯箱。",
            "邂逅得相逢，歡言至夕陽。開襟自公餘，載酒登琴堂。",
            "舉杯挹山川，寓目窮毫芒。白鳥向田盡，青蟬歸路長。",
            "醉中不惜別，況乃正游梁。"
        ],
        "notes": [
            ""
        ],
        "volume": "卷二百一十一",
        "no#": 9
    },
    {
        "title": "薊門不遇王之渙、郭密之，因以留贈",
        "author": "高適",
        "biography": "",
        "paragraphs": [
            "適遠登薊丘，茲晨獨搔屑。賢交不可見，吾願終難說。",
            "迢遞千里遊，羈離十年別。才華仰清興，功業嗟芳節。",
            "曠蕩阻雲海，蕭條帶風雪。逢時事多謬，失路心彌折。",
            "行矣勿重陳，懷君但愁絕。"
        ],
        "notes": [
            ""
        ],
        "volume": "卷二百一十一",
        "no#": 10
    },
    {
        "title": "寄孟五少府",
        "author": "高適",
        "biography": "",
        "paragraphs": [
            "秋氣落窮巷，離憂兼暮蟬。後時已如此，高興亦徒然。",
            "知君念淹泊，憶我屢周旋。征路見來雁，歸人悲遠天。",
            "平生感千里，相望在貞堅。"
        ],
        "notes": [
            ""
        ],
        "volume": "卷二百一十一",
        "no#": 11
    },
    {
        "title": "苦雨寄房四昆季",
        "author": "高適",
        "biography": "",
        "paragraphs": [
            "獨坐見多雨，況茲兼索居。茫茫十月交，窮陰千里餘。",
            "彌望無端倪，北風擊林箊。白日渺難睹，黃雲爭卷舒。",
            "安得造化功，曠然一掃除。滴瀝簷宇愁，寥寥談笑疏。",
            "泥塗擁城郭，水潦盤丘墟。惆悵憫田農，裴回傷裏閭。",
            "曾是力井稅，曷為無鬥儲。萬事切中懷，十年思上書。",
            "君門嗟緬邈，身計念居諸。沉吟顧草茅，郁怏任盈虛。",
            "黃鵠不可羨，雞鳴時起予。故人平臺側，高館臨通衢。",
            "兄弟方荀陳，才華冠應徐。彈棋自多暇，飲酒更何如。",
            "知人想林宗，直道慚史魚。攜手風流在，開襟鄙吝祛。",
            "寧能訪窮巷，相與對園蔬。"
        ],
        "notes": [
            ""
        ],
        "volume": "卷二百一十一",
        "no#": 12
    },
    {
        "title": "和賀蘭判官望北海作",
        "author": "高適",
        "biography": "",
        "paragraphs": [
            "聖代務平典，輶軒推上才。迢遙溟海際，曠望滄波開。",
            "四牡未遑息，三山安在哉。巨鼇不可釣，高浪何崔嵬。",
            "湛湛朝百谷，茫茫連九垓。挹流納廣大，觀異增遲回。",
            "日出見魚目，月圓知蚌胎。跡非想像到，心以精靈猜。",
            "遠色帶孤嶼，虛聲涵殷雷。風行越裳貢，水遏天吳災。",
            "攬轡隼將擊，忘機鷗複來。緣情韻騷雅，獨立遺塵埃。",
            "吏道竟殊用，翰林仍忝陪。長鳴謝知己，所愧非龍媒。"
        ],
        "notes": [
            ""
        ],
        "volume": "卷二百一十一",
        "no#": 13
    },
    {
        "title": "和崔二少府登楚丘城作",
        "author": "高適",
        "biography": "",
        "paragraphs": [
            "故人亦不遇，異縣久棲托。辛勤失路意，感歎登樓作。",
            "清晨眺原野，獨立窮寥廓。雲散芒碭山，水還睢陽郭。",
            "繞梁即襟帶，封衛多漂泊。事古悲城池，年豐愛墟落。",
            "相逢俱未展，攜手空蕭索。何意千里心，仍求百金諾。",
            "公侯皆我輩，動用在謀略。聖心思賢才，朅來刈葵藿。"
        ],
        "notes": [
            ""
        ],
        "volume": "卷二百一十一",
        "no#": 14
    },
    {
        "title": "酬司空璲少府",
        "author": "高適",
        "biography": "",
        "paragraphs": [
            "飄颻未得意，感激與誰論。昨日遇夫子，仍欣吾道存。",
            "江山滿詞賦，劄翰起涼溫。吾見風雅作，人知德業尊。",
            "驚飆蕩萬木，秋氣屯高原。燕趙何蒼茫，鴻雁來翩翻。",
            "此時與君別，握手欲無言。"
        ],
        "notes": [
            ""
        ],
        "volume": "卷二百一十一",
        "no#": 15
    },
    {
        "title": "酬李少府",
        "author": "高適",
        "biography": "",
        "paragraphs": [
            "出塞魂屢驚，懷賢意難說。誰知吾道間，乃在客中別。",
            "日夕捧瓊瑤，相思無休歇。伊人雖薄宦，舉代推高節。",
            "述作淩江山，聲華滿冰雪。一登薊丘上，四顧何慘烈。",
            "來雁無盡時，邊風正騷屑。將從崖谷遁，且與沉浮絕。",
            "君若登青雲，余當投魏闕。"
        ],
        "notes": [
            ""
        ],
        "volume": "卷二百一十一",
        "no#": 16
    },
    {
        "title": "酬裴秀才",
        "author": "高適",
        "biography": "",
        "paragraphs": [
            "男兒貴得意，何必相知早。飄蕩與物永，蹉跎覺年老。",
            "長卿無產業，季子慚妻嫂。此事難重陳，未於眾人道。"
        ],
        "notes": [
            ""
        ],
        "volume": "卷二百一十一",
        "no#": 17
    },
    {
        "title": "酬陸少府",
        "author": "高適",
        "biography": "",
        "paragraphs": [
            "朝臨淇水岸，還望衛人邑。別意在山阿，征途背原隰。",
            "蕭蕭前村口，唯見轉蓬入。水渚人去遲，霜天雁飛急。",
            "固應不遠別，所與路未及。欲濟川上舟，相思空佇立。"
        ],
        "notes": [
            ""
        ],
        "volume": "卷二百一十一",
        "no#": 18
    },
    {
        "title": "奉酬北海李太守丈人夏日平陰亭",
        "author": "高適",
        "biography": "",
        "paragraphs": [
            "天子股肱守，丈人山嶽靈。出身侍丹墀，舉翮淩青冥。",
            "當昔皇運否，人神俱未寧。諫官莫敢議，酷吏方專刑。",
            "穀永獨言事，匡衡多引經。兩朝納深衷，萬乘無不聽。",
            "盛烈播南史，雄詞豁東溟。誰謂整隼旟，翻然憶柴扃。",
            "寄書汶陽客，回首平陰亭。開封見千里，結念存百齡。",
            "隱軫江山麗，氛氳蘭茝馨。自憐遇時休，漂泊隨流萍。",
            "春野變木德，夏天臨火星。一生徒羨魚，四十猶聚螢。",
            "從此日閑放，焉能懷拾青。"
        ],
        "notes": [
            ""
        ],
        "volume": "卷二百一十一",
        "no#": 19
    },
    {
        "title": "酬馬八效古見贈",
        "author": "高適",
        "biography": "",
        "paragraphs": [
            "深崖無綠竹，秀色徒氛氳。時代種桃李，無人顧此君。",
            "奈何冰雪操，尚與蒿萊群。願托靈仙子，一聲吹入雲。"
        ],
        "notes": [
            ""
        ],
        "volume": "卷二百一十一",
        "no#": 20
    },
    {
        "title": "酬鴻臚裴主簿雨後睢陽北樓見贈之作",
        "author": "高適",
        "biography": "",
        "paragraphs": [
            "暮霞照新晴，歸雲猶相逐。有懷晨昏暇，相見登眺目。",
            "問禮侍彤襜，題詩訪茅屋。高樓多古今，陳事滿陵穀。",
            "地久微子封，台餘孝王築。裴回顧霄漢，豁達俯川陸。",
            "遠水對秋城，長天向喬木。公門何清淨，列戟森已肅。",
            "不歎攜手稀，恒思著鞭速。終當拂羽翰，輕舉隨鴻鵠。"
        ],
        "notes": [
            ""
        ],
        "volume": "卷二百一十一",
        "no#": 21
    },
    {
        "title": "酬裴員外以詩代書",
        "author": "高適",
        "biography": "",
        "paragraphs": [
            "少時方浩蕩，遇物猶塵埃。脫略身外事，交遊天下才。",
            "單車入燕趙，獨立心悠哉。甯知戎馬間，忽展平生懷。",
            "且欣清論高，豈顧夕陽頹。題詩碣石館，縱酒燕王台。",
            "北望沙漠垂，漫天雪皚皚。臨邊無策略，覽古空裴回。",
            "樂毅吾所憐，拔齊翻見猜。荊卿吾所悲，適秦不復回。",
            "然諾多死地，公忠成禍胎。與君從此辭，每恐流年催。",
            "如何俱老大，始複忘形骸。兄弟真二陸，聲名連八裴。",
            "乙未將星變，賊臣候天災。胡騎犯龍山，乘輿經馬嵬。",
            "千官無倚著，萬姓徒悲哀。誅呂鬼神動，安劉天地開。",
            "奔波走風塵，倏忽值雲雷。擁旄出淮甸，入幕征楚材。",
            "誓當剪鯨鯢，永以竭駑駘。小人胡不仁，讒我成死灰。",
            "賴得日月明，照耀無不該。留司洛陽宮，詹府唯蒿萊。",
            "是時掃氛祲，尚未殲渠魁。背河列長圍，師老將亦乖。",
            "歸軍劇風火，散卒爭椎埋。一夕瀍洛空，生靈悲曝腮。",
            "衣冠投草莽，予欲馳江淮。登頓宛葉下，棲遑襄鄧隈。",
            "城池何蕭條，邑屋更崩摧。縱橫荊棘叢，但見瓦礫堆。",
            "行人無血色，戰骨多青苔。遂除彭門守，因得朝玉階。",
            "激昂仰鵷鷺，獻替欣鹽梅。驅傳及遠蕃，憂思鬱難排。",
            "罷人紛爭訟，賦稅如山崖。所思在畿甸，曾是魯宓儕。",
            "自從拜郎官，列宿煥天街。那能訪遐僻，還複寄瓊瑰。",
            "金玉本高價，塤篪終易諧。朗詠臨清秋，涼風下庭槐。",
            "何意寇盜間，獨稱名義偕。辛酸陳侯誄，歎息季鷹杯。",
            "白日屢分手，青春不再來。臥看中散論，愁憶太常齋。",
            "酬贈徒為爾，長歌還自咍。"
        ],
        "notes": [
            ""
        ],
        "volume": "卷二百一十一",
        "no#": 22
    },
    {
        "title": "酬龐十兵曹",
        "author": "高適",
        "biography": "",
        "paragraphs": [
            "憶昔游京華，自言生羽翼。懷書訪知己，末路空相識。",
            "許國不成名，還家有慚色。托身從畎畝，浪跡初自得。",
            "雨澤感天時，耕耘忘帝力。同人洛陽至，問我睢水北。",
            "遂爾款津涯，淨然見胸臆。高談懸物象，逸韻投翰墨。",
            "別岸迥無垠，海鶴鳴不息。梁城多古意，攜手共淒惻。",
            "懷賢想鄒枚，登高思荊棘。世情惡疵賤，之子憐孤直。",
            "酬贈感並深，離憂豈終極。"
        ],
        "notes": [
            ""
        ],
        "volume": "卷二百一十一",
        "no#": 23
    },
    {
        "title": "同呂員外酬田著作幕門軍西宿盤山秋夜作",
        "author": "高適",
        "biography": "",
        "paragraphs": [
            "磧路天早秋，邊城夜應永。遙傳戎旅作，已報關山冷。",
            "上將頓盤阪，諸軍遍泉井。綢繆閫外書，慷慨幕中請。",
            "能使勳業高，動令氛霧屏。遠途能自致，短步終難騁。",
            "羽翮時一看，窮愁始三省。人生感然諾，何啻若形影。",
            "白髮知苦心，陽春見佳境。星河連塞絡，刁鬥兼山靜。",
            "憶君霜露時，使我空引領。"
        ],
        "notes": [
            ""
        ],
        "volume": "卷二百一十一",
        "no#": 24
    },
    {
        "title": "酬秘書弟兼寄幕下諸公",
        "author": "高適",
        "biography": "",
        "paragraphs": [
            "亞相膺時傑，群才遇良工。翩翩幕下來，拜賜甘泉宮。",
            "信知命世奇，適會非常功。侍禦執邦憲，清詞煥春叢。",
            "末路望繡衣，他時常發蒙。孰雲三軍壯，懼我彈射雄。",
            "誰謂萬里遙，在我樽俎中。光祿經濟器，精微自深衷。",
            "前席屢榮問，長城兼在躬。高縱激頹波，逸翮馳蒼穹。",
            "將副節制籌，欲令沙漠空。司業志應徐，雅度思沖融。",
            "相思三十年，憶昨猶兒童。今來抱青紫，忽若披鵷鴻。",
            "說劍增慷慨，論交持始終。秘書即吾門，虛白無不通。",
            "多才陸平原，碩學鄭司農。獻封到關西，獨步歸山東。",
            "永意久知處，嘉言能亢宗。客從梁宋來，行役隨轉蓬。",
            "酬贈欣元弟，憶賢瞻數公。遊鱗戲滄浪，鳴鳳棲梧桐。",
            "並負垂天翼，俱乘破浪風。眈眈天府間，偃仰誰敢同。",
            "何意構廣廈，翻然顧雕蟲。應知阮步兵，惆悵此途窮。"
        ],
        "notes": [
            ""
        ],
        "volume": "卷二百一十一",
        "no#": 25
    },
    {
        "title": "淇上酬薛三據，兼寄郭少府微",
        "author": "高適",
        "biography": "",
        "paragraphs": [
            "自從別京華，我心乃蕭索。十年守章句，萬事空寥落。",
            "北上登薊門，茫茫見沙漠。倚劍對風塵，慨然思衛霍。",
            "拂衣去燕趙，驅馬悵不樂。天長滄洲路，日暮邯鄲郭。",
            "酒肆或淹留，漁潭屢棲泊。獨行備艱險，所見窮善惡。",
            "永願拯芻蕘，孰雲幹鼎鑊。皇情念淳古，時俗何浮薄。",
            "理道資任賢，安人在求瘼。故交負靈奇，逸氣抱謇諤。",
            "隱軫經濟具，縱橫建安作。才望忽先鳴，風期無宿諾。",
            "飄颻勞州縣，迢遞限言謔。東馳眇貝丘，西顧彌虢略。",
            "淇水徒自流，浮雲不堪托。吾謀適可用，天路豈寥廓。",
            "不然買山田，一身與耕鑿。且欲同鷦鷯，焉能志鴻鵠。"
        ],
        "notes": [
            ""
        ],
        "volume": "卷二百一十一",
        "no#": 26
    },
    {
        "title": "酬岑二十主簿秋夜見贈之作",
        "author": "高適",
        "biography": "",
        "paragraphs": [
            "捨下蛩亂鳴，居然自蕭索。緬懷高秋興，忽枉清夜作。",
            "感物我心勞，涼風驚二毛。池枯菡萏死，月出梧桐高。",
            "如何異鄉縣，複得交才彥。汩沒嗟後時，蹉跎恥相見。",
            "箕山別來久，魏闕誰不戀。獨有江海心，悠悠未嘗倦。"
        ],
        "notes": [
            ""
        ],
        "volume": "卷二百一十一",
        "no#": 27
    },
    {
        "title": "答侯少府",
        "author": "高適",
        "biography": "",
        "paragraphs": [
            "常日好讀書，晚年學垂綸。漆園多喬木，睢水清粼粼。",
            "詔書下柴門，天命敢逡巡。赫赫三伏時，十日到咸秦。",
            "褐衣不得見，黃綬翻在身。吏道頓羈束，生涯難重陳。",
            "北使經大寒，關山饒苦辛。邊兵若芻狗，戰骨成埃塵。",
            "行矣勿複言，歸歟傷我神。如何燕趙陲，忽遇平生親。",
            "開館納征騎，彈弦娛遠賓。飄颻天地間，一別方茲晨。",
            "東道有佳作，南朝無此人。性靈出萬象，風骨超常倫。",
            "吾党謝王粲，群賢推郤詵。明時取秀才，落日過蒲津。",
            "節苦名已富，祿微家轉貧。相逢愧薄遊，撫己荷陶鈞。",
            "心事正堪盡，離居寧太頻。兩河歸路遙，二月芳草新。",
            "柳接滹沱暗，鶯連渤海春。誰謂行路難，猥當希代珍。",
            "提握每終日，相思猶比鄰。江海有扁舟，丘園有角巾。",
            "君意定何適，我懷知所遵。浮沉各異宜，老大貴全真。",
            "莫作雲霄計，遑遑隨縉紳。"
        ],
        "notes": [
            ""
        ],
        "volume": "卷二百一十一",
        "no#": 28
    },
    {
        "title": "宋中別周、梁、李三子",
        "author": "高適",
        "biography": "",
        "paragraphs": [
            "曾是不得意，適來兼別離。如何一尊酒，翻作滿堂悲。",
            "周子負高價，梁生多逸詞。周旋梁宋間，感激建安時。",
            "白雪正如此，青雲無自疑。李侯懷英雄，骯髒乃天資。",
            "方寸且無間，衣冠當在斯。俱為千里遊，忽念兩鄉辭。",
            "且見壯心在，莫嗟攜手遲。涼風吹北原，落日滿西陂。",
            "露下草初白，天長雲屢滋。我心不可問，君去定何之。",
            "京洛多知己，誰能憶左思。"
        ],
        "notes": [
            ""
        ],
        "volume": "卷二百一十一",
        "no#": 29
    },
    {
        "title": "宋中別李八",
        "author": "高適",
        "biography": "",
        "paragraphs": [
            "歲晏誰不歸，君歸意可說。將趨倚門望，還念同人別。",
            "駐馬臨長亭，飄然事明發。蒼茫眺千里，正值苦寒節。",
            "舊國多轉蓬，平臺下明月。世情薄疵賤，夫子懷賢哲。",
            "行矣各勉旃，吾當挹餘烈。"
        ],
        "notes": [
            ""
        ],
        "volume": "卷二百一十一",
        "no#": 30
    },
    {
        "title": "別王徹",
        "author": "高適",
        "biography": "",
        "paragraphs": [
            "歸客自南楚，悵然思北林。蕭條秋風暮，回首江淮深。",
            "留君終日歡，或為梁父吟。時輩想鵬舉，他人嗟陸沉。",
            "載酒登平臺，贈君千里心。浮雲暗長路，落日有歸禽。",
            "離別未足悲，辛勤當自任。吾知十年後，季子多黃金。"
        ],
        "notes": [
            ""
        ],
        "volume": "卷二百一十一",
        "no#": 31
    },
    {
        "title": "送蕭十八與房侍禦回還",
        "author": "高適",
        "biography": "",
        "paragraphs": [
            "常苦古人遠，今見斯人古。澹泊遺聲華，周旋必鄒魯。",
            "故交在梁宋，游方出庭戶。匹馬鳴朔風，一身濟河滸。",
            "辛勤采蘭詠，款曲翰林主。歲月催別離，庭闈遠風土。",
            "寥寥寒煙靜，莽莽夕陰吐。明發不在茲，青天眇難睹。"
        ],
        "notes": [
            ""
        ],
        "volume": "卷二百一十一",
        "no#": 32
    },
    {
        "title": "宋中送族侄式顏",
        "author": "高適",
        "biography": "",
        "paragraphs": [
            "大夫擊東胡，胡塵不敢起。胡人山下哭，胡馬海邊死。",
            "部曲盡公侯，輿台亦朱紫。當時有勳業，末路遭讒毀。",
            "轉旆燕趙間，剖符括蒼裏。弟兄莫相見，親族遠枌梓。",
            "不改青雲心，仍招布衣士。平生懷感激，本欲候知己。",
            "去矣難重陳，飄然自茲始。游梁且未遇，適越今何以。",
            "鄉山西北愁，竹箭東南美。崢嶸縉雲外，蒼莽幾千里。",
            "旅雁悲啾啾，朝昏孰雲已。登臨多瘴癘，動息在風水。",
            "雖有賢主人，終為客行子。我攜一尊酒，滿酌聊勸爾。",
            "勸爾惟一言，家聲勿淪滓。"
        ],
        "notes": [
            ""
        ],
        "volume": "卷二百一十一",
        "no#": 33
    },
    {
        "title": "又送族侄式顏",
        "author": "高適",
        "biography": "",
        "paragraphs": [
            "惜君才未遇，愛君才若此。世上五百年，吾家一千里。",
            "俱遊帝城下，忽在梁園裏。我今行山東，離憂不能已。"
        ],
        "notes": [
            ""
        ],
        "volume": "卷二百一十一",
        "no#": 34
    },
    {
        "title": "贈別王十七管記",
        "author": "高適",
        "biography": "",
        "paragraphs": [
            "故交吾未測，薄宦空年歲。晚節蹤曩賢，雄詞冠當世。",
            "堂中皆食客，門外多酒債。產業曾未言，衣裘與人敝。",
            "飄颻戎幕下，出入關山際。轉戰輕壯心，立談有邊計。",
            "雲沙自回合，天海空迢遞。星高漢將驕，月盛胡兵銳。",
            "沙深冷陘斷，雪暗遼陽閉。亦謂掃欃槍，旋驚陷蜂蠆。",
            "歸旌告東捷，鬥騎傳西敗。遙飛絕漢書，已築長安第。",
            "畫龍俱在葉，寵鶴先居衛。勿辭部曲勳，不藉將軍勢。",
            "相逢季冬月，悵望窮海裔。折劍留贈人，嚴裝遂雲邁。",
            "我行將悠緬，及此還羈滯。曾非濟代謀，且有臨深誡。",
            "隨波混清濁，與物同醜麗。眇憶青岩棲，寧忘褐衣拜。",
            "自言愛水石，本欲親蘭蕙。何意薄松筠，翻然重菅蒯。",
            "恒深取與分，孰慢平生契。款曲雞黍期，酸辛別離袂。",
            "逢時愧名節，遇坎悲淪替。適趙非解紛，游燕往無說。",
            "浩歌方振盪，逸翮思淩勵。倏若異鵬摶，吾當學蟬蛻。"
        ],
        "notes": [
            ""
        ],
        "volume": "卷二百一十一",
        "no#": 35
    },
    {
        "title": "漣上別王秀才",
        "author": "高適",
        "biography": "",
        "paragraphs": [
            "飄颻經遠道，客思滿窮秋。浩蕩對長漣，君行殊未休。",
            "崎嶇山海側，想像無前儔。何意照乘珠，忽然欲暗投。",
            "東路方簫條，楚歌複悲愁。暮帆使人感，去鳥兼離憂。",
            "行矣當自愛，壯年莫悠悠。餘亦從此辭，異鄉難久留。",
            "贈言豈終極，慎勿滯滄洲。"
        ],
        "notes": [
            ""
        ],
        "volume": "卷二百一十一",
        "no#": 36
    },
    {
        "title": "贈別沈四逸人",
        "author": "高適",
        "biography": "",
        "paragraphs": [
            "沈侯未可測，其況信浮沉。十載常獨坐，幾人知此心。",
            "乘舟蹈滄海，買劍投黃金。世務不足煩，有田西山岑。",
            "我來遇知己，遂得開清襟。何意閫閾間，沛然江海深。",
            "疾風掃秋樹，濮上多鳴砧。耿耿尊酒前，聯雁飛愁音。",
            "平生重離別，感激對孤琴。"
        ],
        "notes": [
            ""
        ],
        "volume": "卷二百一十一",
        "no#": 37
    },
    {
        "title": "送韓九",
        "author": "高適",
        "biography": "",
        "paragraphs": [
            "惆悵別離日，裴回歧路前。歸人望獨樹，匹馬隨秋蟬。",
            "常與天下士，許君兄弟賢。良時正可用，行矣莫徒然。"
        ],
        "notes": [
            ""
        ],
        "volume": "卷二百一十一",
        "no#": 38
    },
    {
        "title": "送崔錄事赴宣城",
        "author": "高適",
        "biography": "",
        "paragraphs": [
            "大國非不理，小官皆用才。欲行宣城印，住飲洛陽杯。",
            "晚景為人別，長天無鳥回。舉帆風波渺，倚棹江山來。",
            "羨爾兼乘興，蕪湖千里開。"
        ],
        "notes": [
            ""
        ],
        "volume": "卷二百一十一",
        "no#": 39
    },
    {
        "title": "別張少府",
        "author": "高適",
        "biography": "",
        "paragraphs": [
            "歸客留不住，朝雲縱複橫。馬頭向春草，斗柄臨高城。",
            "嗟我久離別，羨君看弟兄。歸心更難道，回首一傷情。"
        ],
        "notes": [
            ""
        ],
        "volume": "卷二百一十一",
        "no#": 40
    },
    {
        "title": "淇上別劉少府子英",
        "author": "高適",
        "biography": "",
        "paragraphs": [
            "近來住淇上，蕭條惟空林。又非耕種時，閒散多自任。",
            "伊君獨知我，驅馬欲招尋。千里忽攜手，十年同苦心。",
            "求仁見交態，于道喜甘臨。逸思乃天縱，微才應陸沉。",
            "飄然歸故鄉，不復問離襟。南登黎陽渡，莽蒼寒雲陰。",
            "桑葉原上起，河淩山下深。途窮更遠別，相對益悲吟。"
        ],
        "notes": [
            ""
        ],
        "volume": "卷二百一十一",
        "no#": 41
    },
    {
        "title": "別耿都尉",
        "author": "高適",
        "biography": "",
        "paragraphs": [
            "四十能學劍，時人無此心。如何耿夫子，感激投知音。",
            "翩翩白馬來，二月青草深。別易小千里，興酣傾百金。"
        ],
        "notes": [
            ""
        ],
        "volume": "卷二百一十一",
        "no#": 42
    }
]