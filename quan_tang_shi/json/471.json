[
    {
        "title": "五雜組",
        "author": "雍裕之",
        "biography": "",
        "paragraphs": [
            "五雜組，刺繡窠。往復還，織錦梭。不得已，戍交河。"
        ],
        "notes": [
            ""
        ],
        "volume": "卷四百七十一",
        "no#": 1
    },
    {
        "title": "剪綵花",
        "author": "雍裕之",
        "biography": "",
        "paragraphs": [
            "敢競桃李色，自呈刀尺功。蝶猶迷剪翠，人豈辨裁紅。"
        ],
        "notes": [
            ""
        ],
        "volume": "卷四百七十一",
        "no#": 2
    },
    {
        "title": "春晦送客",
        "author": "雍裕之",
        "biography": "",
        "paragraphs": [
            "野酌亂無巡，送君兼送春。明年春色至，莫作未歸人。"
        ],
        "notes": [
            ""
        ],
        "volume": "卷四百七十一",
        "no#": 3
    },
    {
        "title": "自君之出矣",
        "author": "雍裕之",
        "biography": "",
        "paragraphs": [
            "自君之出矣，寶鏡為誰明。思君如隴水，長聞嗚咽聲。"
        ],
        "notes": [
            ""
        ],
        "volume": "卷四百七十一",
        "no#": 4
    },
    {
        "title": "四氣",
        "author": "雍裕之",
        "biography": "",
        "paragraphs": [
            "春禽猶競囀，夏木忽交陰。稍覺秋山遠，俄驚冬霰深。"
        ],
        "notes": [
            ""
        ],
        "volume": "卷四百七十一",
        "no#": 5
    },
    {
        "title": "四色",
        "author": "雍裕之",
        "biography": "",
        "paragraphs": [
            "壺中冰始結，盤上露初圓。何意瑤池雪，欲奪鶴毛鮮。",
            "道士牛已至，仙家鳥亦來。骨為神不朽，眼向故人開。",
            "勞魴蓮渚內，汗馬火旗間。平生血誠盡，不獨左輪殷。",
            "已見池盡墨，誰言突不黔。漆身恩未報，貂裘弊豈嫌。"
        ],
        "notes": [
            ""
        ],
        "volume": "卷四百七十一",
        "no#": 6
    },
    {
        "title": "大言",
        "author": "雍裕之",
        "biography": "",
        "paragraphs": [
            "四溟杯淥醑，五嶽髻青螺。揮汗曾成雨，畫地亦成河。"
        ],
        "notes": [
            ""
        ],
        "volume": "卷四百七十一",
        "no#": 7
    },
    {
        "title": "細言",
        "author": "雍裕之",
        "biography": "",
        "paragraphs": [
            "蚊眉自可托，蝸角豈勞爭。欲效絲毫力，誰知螻蟻誠。"
        ],
        "notes": [
            ""
        ],
        "volume": "卷四百七十一",
        "no#": 8
    },
    {
        "title": "山中桂",
        "author": "雍裕之",
        "biography": "",
        "paragraphs": [
            "八樹拂丹霄，四時青不凋。秋風何處起，先嫋最長條。"
        ],
        "notes": [
            ""
        ],
        "volume": "卷四百七十一",
        "no#": 9
    },
    {
        "title": "蘆花",
        "author": "雍裕之",
        "biography": "",
        "paragraphs": [
            "夾岸複連沙，枝枝搖浪花。月明渾似雪，無處認漁家。"
        ],
        "notes": [
            ""
        ],
        "volume": "卷四百七十一",
        "no#": 10
    },
    {
        "title": "江邊柳",
        "author": "雍裕之",
        "biography": "",
        "paragraphs": [
            "嫋嫋古堤邊，青青一樹煙。若為絲不斷，留取系郎船。"
        ],
        "notes": [
            ""
        ],
        "volume": "卷四百七十一",
        "no#": 11
    },
    {
        "title": "江上山",
        "author": "雍裕之",
        "biography": "",
        "paragraphs": [
            "綺霞明赤岸，錦纜繞丹枝。楚客正愁絕，西風且莫吹。"
        ],
        "notes": [
            ""
        ],
        "volume": "卷四百七十一",
        "no#": 12
    },
    {
        "title": "遊絲",
        "author": "雍裕之",
        "biography": "",
        "paragraphs": [
            "遊絲何所似，應最似春心。一向風前亂，千條不可尋。"
        ],
        "notes": [
            ""
        ],
        "volume": "卷四百七十一",
        "no#": 13
    },
    {
        "title": "柳絮",
        "author": "雍裕之",
        "biography": "",
        "paragraphs": [
            "無風才到地，有風還滿空。緣渠偏似雪，莫近鬢毛生。"
        ],
        "notes": [
            ""
        ],
        "volume": "卷四百七十一",
        "no#": 14
    },
    {
        "title": "殘鶯",
        "author": "雍裕之",
        "biography": "",
        "paragraphs": [
            "花闌鶯亦懶，不語似含情。何言百囀舌，唯餘一兩聲。"
        ],
        "notes": [
            ""
        ],
        "volume": "卷四百七十一",
        "no#": 15
    },
    {
        "title": "早蟬",
        "author": "雍裕之",
        "biography": "",
        "paragraphs": [
            "一聲清溽暑，幾處促流年。志士心偏苦，初聞獨泫然。"
        ],
        "notes": [
            ""
        ],
        "volume": "卷四百七十一",
        "no#": 16
    },
    {
        "title": "秋蛩",
        "author": "雍裕之",
        "biography": "",
        "paragraphs": [
            "雨絕蒼苔地，月斜青草階。蛩鳴誰不怨，況是正離懷。"
        ],
        "notes": [
            ""
        ],
        "volume": "卷四百七十一",
        "no#": 17
    },
    {
        "title": "江上聞猿",
        "author": "雍裕之",
        "biography": "",
        "paragraphs": [
            "楓岸月斜明，猿啼旅夢驚。愁多腸易斷，不待第三聲。"
        ],
        "notes": [
            ""
        ],
        "volume": "卷四百七十一",
        "no#": 18
    },
    {
        "title": "折柳贈行人",
        "author": "雍裕之",
        "biography": "",
        "paragraphs": [
            "那言柳亂垂，盡日任風吹。欲識千條恨，和煙折一枝。"
        ],
        "notes": [
            ""
        ],
        "volume": "卷四百七十一",
        "no#": 19
    },
    {
        "title": "題蒲葵扇",
        "author": "雍裕之",
        "biography": "",
        "paragraphs": [
            "傾心曾向日，在手幸搖風。羨爾逢提握，知名自謝公。"
        ],
        "notes": [
            ""
        ],
        "volume": "卷四百七十一",
        "no#": 20
    },
    {
        "title": "贈苦行僧",
        "author": "雍裕之",
        "biography": "",
        "paragraphs": [
            "幽深紅葉寺，清淨白毫僧。古殿長鳴磬，低頭禮晝燈。"
        ],
        "notes": [
            ""
        ],
        "volume": "卷四百七十一",
        "no#": 21
    },
    {
        "title": "兩頭纖纖",
        "author": "雍裕之",
        "biography": "",
        "paragraphs": [
            "兩頭纖纖八字眉，半白半黑燈影帷。",
            "腷腷膊膊曉禽飛，磊磊落落秋果垂。"
        ],
        "notes": [
            ""
        ],
        "volume": "卷四百七十一",
        "no#": 22
    },
    {
        "title": "了語",
        "author": "雍裕之",
        "biography": "",
        "paragraphs": [
            "掃卻煙塵寇初剿，深水高林放魚鳥。",
            "雞人唱絕殘漏曉，仙樂拍終天悄悄。"
        ],
        "notes": [
            ""
        ],
        "volume": "卷四百七十一",
        "no#": 23
    },
    {
        "title": "不了語",
        "author": "雍裕之",
        "biography": "",
        "paragraphs": [
            "浮名世利知多少，朝市喧喧塵擾擾。",
            "車馬交馳往復來，鐘鼓相催天又曉。"
        ],
        "notes": [
            ""
        ],
        "volume": "卷四百七十一",
        "no#": 24
    },
    {
        "title": "聽彈沈湘",
        "author": "雍裕之",
        "biography": "",
        "paragraphs": [
            "賈誼投文吊屈平，瑤琴能寫此時情。",
            "秋風一奏沈湘曲，流水千年作恨聲。"
        ],
        "notes": [
            ""
        ],
        "volume": "卷四百七十一",
        "no#": 25
    },
    {
        "title": "豪家夏冰詠",
        "author": "雍裕之",
        "biography": "",
        "paragraphs": [
            "金錯銀盤貯賜冰，清光如聳玉山棱。",
            "無論塵客閑停扇，直到消時不見蠅。"
        ],
        "notes": [
            ""
        ],
        "volume": "卷四百七十一",
        "no#": 26
    },
    {
        "title": "宿棣華館聞雁",
        "author": "雍裕之",
        "biography": "",
        "paragraphs": [
            "不堪旅宿棣花館，況有離群鴻雁聲。",
            "一點秋燈殘影下，不知寒夢幾回驚。"
        ],
        "notes": [
            ""
        ],
        "volume": "卷四百七十一",
        "no#": 27
    },
    {
        "title": "農家望晴",
        "author": "雍裕之",
        "biography": "",
        "paragraphs": [
            "嘗聞秦地西風雨，為問西風早晚回。",
            "白髮老農如鶴立，麥場高處望雲開。"
        ],
        "notes": [
            ""
        ],
        "volume": "卷四百七十一",
        "no#": 28
    },
    {
        "title": "宮人斜",
        "author": "雍裕之",
        "biography": "",
        "paragraphs": [
            "幾多紅粉委黃泥，野鳥如歌又似啼。",
            "應有春魂化為燕，年來飛入未央棲。"
        ],
        "notes": [
            ""
        ],
        "volume": "卷四百七十一",
        "no#": 29
    },
    {
        "title": "曲江池上",
        "author": "雍裕之",
        "biography": "",
        "paragraphs": [
            "殷勤春在曲江頭，全藉群仙占勝遊。",
            "何必三山待鸞鶴，年年此地是瀛洲。"
        ],
        "notes": [
            ""
        ],
        "volume": "卷四百七十一",
        "no#": 30
    }
]