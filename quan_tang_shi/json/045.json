[
    {
        "title": "湘川新曲二首",
        "author": "杜易簡",
        "biography": "",
        "paragraphs": [
            "昭潭深無底，橘洲淺而浮。本欲淩波去，翻為目成留。",
            "願君稍弭楫，無令賤妾羞。",
            "二八相招攜，采菱渡前溪。弱腕隨橈起，纖腰向舸低。",
            "自解看花笑，憎聞染竹啼。"
        ],
        "notes": [
            ""
        ],
        "volume": "卷四十五",
        "no#": 1
    },
    {
        "title": "落成會詠一首",
        "author": "陳元光",
        "biography": "",
        "paragraphs": [
            "泉潮天萬里，一鎮屹天中。筮宅龍鍾地，承恩燕翼宮。",
            "環堂巍嶽秀，帶礪大江雄。輪奐雲霄望，晶華日月通。",
            "淩煙喬木茂，獻寶介圭崇。昆俊歌常棣，民和教即戎。",
            "盤庚遷美土，陶侃效兼庸。設醴延張老，開軒禮呂蒙。",
            "無孤南國仰，庶補聖皇功。"
        ],
        "notes": [
            ""
        ],
        "volume": "卷四十五",
        "no#": 2
    },
    {
        "title": "示珦",
        "author": "陳元光",
        "biography": "",
        "paragraphs": [
            "恩銜楓陛渥，策向桂淵弘。載筆沿儒習，持弓纘祖風。",
            "祛災剿猛虎，溥德翊飛龍。日閱書開士，星言駕勸農。",
            "勤勞思命重，戲謔逐時空。百粵霧紛滿，諸戎澤普通。",
            "願言加壯努，勿坐鬢霜蓬。"
        ],
        "notes": [
            ""
        ],
        "volume": "卷四十五",
        "no#": 3
    },
    {
        "title": "太母魏氏半徑題石",
        "author": "陳元光",
        "biography": "",
        "paragraphs": [
            "喬嶽標仙跡，玄扃妥壽姬。烏號非嶺海，鶴仰向京師。",
            "系牒公侯裔，懸弧將相兒。清貞蜚簡籍，規範肅門楣。",
            "萬里提兵路，三年報母慈。劍埋龍守壤，石臥虎司碑。",
            "憂闋情猶結，祥回禫屆期。竹符忠介凜，桐杖孝思淒。",
            "許史峋嶙篆，曹侯感舊詩。鴻蒙山暝啟，駿彩德昭垂。",
            "華表瑤池冥，清漳玉樹枝。昭題盟岳瀆，展墓慶重熙。"
        ],
        "notes": [
            ""
        ],
        "volume": "卷四十五",
        "no#": 4
    },
    {
        "title": "和陳元光平潮寇詩",
        "author": "許天正",
        "biography": "",
        "paragraphs": [
            "抱磴從天上，驅車返嶺東。氣昂無醜虜，策妙詘群雄。",
            "飛絮隨風散，餘氛向日鎔。長戈收百甲，聚騎破千重。",
            "落劍惟戎首，遊繩系脅從。四野無堅壁，群生未化融。",
            "龍湖膏澤下，早晚遍枯窮。"
        ],
        "notes": [
            ""
        ],
        "volume": "卷四十五",
        "no#": 5
    },
    {
        "title": "詠牛應制",
        "author": "許圉師",
        "biography": "",
        "paragraphs": [
            "逸足還同驥，奇毛自偶麟。欲知花跡遠，雲影入天津。"
        ],
        "notes": [
            ""
        ],
        "volume": "卷四十五",
        "no#": 6
    },
    {
        "title": "答戶部員外賀遂涉戲贈",
        "author": "趙謙光",
        "biography": "",
        "paragraphs": [
            "錦帳隨情設，金爐任意熏。惟愁員外署，不應列星文。"
        ],
        "notes": [
            ""
        ],
        "volume": "卷四十五",
        "no#": 7
    },
    {
        "title": "送蘇尚書赴益州",
        "author": "鄭惟忠",
        "biography": "",
        "paragraphs": [
            "離憂將歲盡，歸望逐春來。庭花如有意，留豔待人開。"
        ],
        "notes": [
            ""
        ],
        "volume": "卷四十五",
        "no#": 8
    },
    {
        "title": "詠燕",
        "author": "張鷟",
        "biography": "",
        "paragraphs": [
            "變石身猶重，銜泥力尚微。從來赴甲第，兩起一雙飛。"
        ],
        "notes": [
            ""
        ],
        "volume": "卷四十五",
        "no#": 9
    },
    {
        "title": "嶺外守歲",
        "author": "李福業",
        "biography": "",
        "paragraphs": [
            "冬去更籌盡，春隨斗柄回。寒暄一夜隔，客鬢兩年催。"
        ],
        "notes": [
            ""
        ],
        "volume": "卷四十五",
        "no#": 10
    },
    {
        "title": "奉和進船洛水應制",
        "author": "薛昚惑",
        "biography": "",
        "paragraphs": [
            "禁園紆睿覽，仙棹葉宸遊。洛北風花樹，江南彩畫舟。",
            "榮生蘭蕙草，春入鳳凰樓。興盡離宮暮，煙光起夕流。"
        ],
        "notes": [
            ""
        ],
        "volume": "卷四十五",
        "no#": 11
    },
    {
        "title": "奉和九月九日應制",
        "author": "賀敱",
        "biography": "",
        "paragraphs": [
            "商飆凝素鑰，玄覽賁黃圖。曉霜驚斷雁，晨吹結棲烏。",
            "寒花低岸菊，涼葉下庭梧。澤宮申舊典，相圃葉前模。",
            "玉砌分雕戟，金溝轉鏤衢。帶星飛夏箭，映月上軒弧。",
            "慶展簪裾洽，恩融雨露濡。天文發丹篆，寶思掩玄珠。",
            "承歡徒抃舞，負弛竊忘軀。"
        ],
        "notes": [
            ""
        ],
        "volume": "卷四十五",
        "no#": 12
    }
]