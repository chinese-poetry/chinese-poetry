[
    {
        "title": "比紅兒詩",
        "author": "羅虯",
        "biography": "",
        "paragraphs": [
            "姓字看侵尺五天，芳菲占斷百花鮮。",
            "馬嵬好笑當時事，虛賺明皇幸蜀川。",
            "金穀園中花正繁，墜樓從道感深恩。",
            "齊奴卻是來東市，不為紅兒死更冤。",
            "陷卻平陽為小憐，周師百萬戰長川。",
            "更教乞與紅兒貌，舉國山川不值錢。",
            "一曲都緣張麗華，六宮齊唱後庭花。",
            "若教比並紅兒貌，枉破當年國與家。",
            "樂營門外柳如陰，中有佳人畫閣深。",
            "若是五陵公子見，買時應不啻千金。",
            "青絲高綰石榴裙，腸斷當筵酒半醺。",
            "置向漢宮圖畫裏，入胡應不數昭君。",
            "斜憑欄杆醉態新，斂眸微盻不勝春。",
            "當時若遇東昏主，金葉蓮花是此人。",
            "匼匝千山與萬山，碧桃花下景長閑。",
            "神仙得似紅兒貌，應免劉郎憶世間。",
            "越山重疊越溪斜，西子休憐解浣紗。",
            "得似紅兒今日貌，肯教將去與夫差。",
            "詔下人間覓好花，月眉雲髻選人家。",
            "紅兒若向當時見，系臂先封第一紗。",
            "鋒鏑縱橫不敢看，淚垂玉箸正汍瀾。",
            "應緣近似紅兒貌，始得深宮奉五官。",
            "金縷濃熏百和香，臉紅眉黛入時妝。",
            "當時便向喬家見，未敢將心在窈娘。",
            "通宵甲帳散香塵，漢帝精神禮百神。",
            "若見紅兒醉中態，也應休憶李夫人。",
            "拔得芙蓉出水新，魏家公子信才人。",
            "若教瞥見紅兒貌，不肯留情付洛神。",
            "芳姿不合併常人，雲在遙天玉在塵。",
            "因事愛思荀奉倩，一生閑坐枉傷神。",
            "筆底如風思湧泉，賦中休謾說嬋娟。",
            "紅兒若在東家住，不得登牆爾許年。",
            "一抹濃紅傍臉斜，妝成不語獨攀花。",
            "當時若是逢韓壽，未必埋蹤在賈家。",
            "樹嫋西風日半沉，地無人跡轉傷心。",
            "阿嬌得似紅兒貌，不費長門買賦金。",
            "五雲高捧紫金堂，花下投壺侍玉皇。",
            "從到世人都不識，也應知有杜蘭香。",
            "戲水源頭指舊蹤，當時一笑也難逢。",
            "紅兒若為回桃臉，豈比連催舉五烽。",
            "虢國夫人照夜璣，若為求得與紅兒。",
            "醉和香態濃春睡，一樹繁花偃繡幃。",
            "知有持盈玉葉冠，剪雲裁月照人寒。",
            "若使紅兒風帽戴，直使瑤池會上看。",
            "明媚何曾讓玉環，破瓜年幾百花顏。",
            "若教貌向南朝見，定卻梅妝似等閒。",
            "世事悠悠未足稱，肯將閒事更爭能。",
            "自從命向紅兒去，不欲留心在裂繒。",
            "自隱新從夢裏來，嶺雲微步下陽臺。",
            "含情一向春風笑，羞殺凡花盡不開。",
            "舍卻青娥換玉鞍，古來公子苦無端。",
            "莫言一匹追風馬，天驥牽來也不看。",
            "檻外花低瑞露濃，夢魂驚覺暈春容。",
            "憑君細看紅兒貌，最稱嚴妝待曉鐘。",
            "薄羅輕剪越溪紋，鴉翅低垂兩鬢分。",
            "料得相如偷見面，不應琴裏挑文君。",
            "南國東鄰各一時，後來惟有杜紅兒。",
            "若教楚國宮人見，羞把腰身並柳枝。",
            "照耀金釵簇膩鬟，見時直向畫屏間。",
            "黃姑阿母能判剖，十斛明珠也是閑。",
            "輕小休誇似燕身，生來占斷紫宮春。",
            "漢皇若遇紅兒貌，掌上無因著別人。",
            "鸚鵡娥如裛露紅，鏡前眉樣自深宮。",
            "稍教得似紅兒貌，不嫁南朝沈侍中。",
            "擬將心地學安禪，爭奈紅兒笑靨圓。",
            "何物把來堪比並，野塘初綻一枝蓮。",
            "浸草漂花繞檻香，最憐穿度樂營牆。",
            "殷勤留滯緣何事，曾照紅兒一面妝。",
            "雕陰舊俗騁嬋娟，有個紅兒賽洛川。",
            "常笑世人語虛誕，今朝自見火中蓮。",
            "渡口諸儂樂未休，竟陵西望路悠悠。",
            "石城有個紅兒貌，兩槳無因迎莫愁。",
            "誰向深山識大仙，勸人山上引春泉。",
            "定知不及紅兒貌，枉卻工夫溉玉田。",
            "傾國傾城總絕倫，紅兒花下認真身。",
            "十年東北看燕趙，眼冷何曾見一人。",
            "今時自是不諳知，前代由來豈見遺。",
            "一笑陽城人便惑，何堪教見杜紅兒。",
            "京口喧喧百萬人，競傳河鼓謝星津。",
            "柰花似雪簪雲髻，今日夭容是後身。",
            "青史書時未是真，可能纖手卻強秦。",
            "再三為謝齊皇后，要解連環別與人。",
            "繡帳鴛鴦對刺紋，博山微暖麝微曛。",
            "詩成若有紅兒貌，悔道當時月墜雲。",
            "薄粉輕朱取次施，大都端正亦相宜。",
            "只如花下紅兒態，不藉城中半額眉。",
            "妝成渾欲認前朝，金鳳雙釵逐步搖。",
            "未必慕容宮裏伴，舞風歌月勝纖腰。",
            "琥珀釵成恩正深，玉兒妖惑蕩君心。",
            "莫教回首看妝面，始覺曾虛擲萬金。",
            "自有閑花一面春，臉檀眉黛一時新。",
            "殷勤為報梁家婦，休把啼妝賺後人。",
            "輕梳小髻號慵來，巧中君心不用媒。",
            "可得紅兒拋醉眼，漢皇恩澤一時回。",
            "千里長江旦暮潮，吳都風俗尚纖腰。",
            "周郎若見紅兒貌，料得無心念小喬。",
            "月落潛奔暗解攜，本心誰道獨單棲。",
            "還緣交甫非良偶，不肯終身作羿妻。",
            "漢皇曾識許飛瓊，寫向人間作畫屏。",
            "昨日紅兒花下見，大都相似更娉婷。",
            "魏帝休誇薛夜來，霧綃雲縠稱身裁。",
            "紅兒秀髮君知否，倚檻繁花帶露開。",
            "曉月雕梁燕語頻，見花難可比他人。",
            "年年媚景歸何處，長作紅兒面上春。",
            "逗玉濺盆冬殿開，邀恩先賜夜明苔。",
            "紅兒若是三千數，多少芳心似死灰。",
            "畫簾垂地紫金床，暗引羊車駐七香。",
            "若見紅兒此中住，不勞鹽筱灑宮廊。",
            "蘇小空勻一面妝，便留名字在錢塘。",
            "藏鴉門外諸年少，不識紅兒未是狂。",
            "一首長歌萬恨來，惹愁漂泊水難回。",
            "崔徽有底多頭面，費得微之爾許才。",
            "昔年黃閣識奇章，愛說真珠似窈娘。",
            "若見紅兒深夜態，便應休說繡衣裳。",
            "鳳折鶯離恨轉深，此身難負百年心。",
            "紅兒若向隋朝見，破鏡無因更重尋。",
            "行綰穠雲立暗軒，我來猶愛不成冤。",
            "當時若見紅兒貌，未必邢相有此言。",
            "總似紅兒媚態新，莫論千度笑爭春。",
            "任伊孫武心如鐵，不辦軍前殺此人。",
            "暖塘爭赴蕩舟期，行唱菱歌著豔詞。",
            "為問東山謝丞相，可能諸妓勝紅兒。",
            "吳興皇后欲辭家，澤國重台展曙華。",
            "今日紅兒貌傾國，恐須真宰別開花。",
            "陌上行人歌黍離，三千門客欲何之。",
            "若教粗及紅兒貌，爭取樓前斬愛姬。",
            "休話如皋一笑時，金髇中臆錦離披。",
            "陋容枉把雕弓射，射盡春禽未展眉。",
            "長恨西風送早秋，低眉深恨嫁牽牛。",
            "若同人世長相對，爭作夫妻得到頭。",
            "謝娘休漫逞風姿，未必娉婷勝柳枝。",
            "聞道只因嘲落絮，何曾得似杜紅兒。",
            "總傳桃葉渡江時，只為王家一首詩。",
            "今日紅兒自堪賦，不須重唱舊來詞。",
            "巫山洛浦本無情，總為佳人便得名。",
            "今日雕陰有神豔，後來公子莫相輕。",
            "幾拋雲髻恨金墉，淚洗花顏百戰中。",
            "應有紅兒些子貌，卻言皇后長深宮。",
            "倚檻還應有所思，半開東閣見嬌姿。",
            "可中得似紅兒貌，若遇韓朋好殺伊。",
            "曉向妝台與畫眉，鏡中長欲助嬌姿。",
            "若教得似紅兒貌，走馬章台任道遲。",
            "練得霜華助翠鈿，相期朝謁玉皇前。",
            "依稀有似紅兒貌，方得吹簫引上天。",
            "重門深掩幾枝花，未勝紅兒莫大誇。",
            "王相不能探物理，可能虛上短轅車。",
            "前代休憐事可奇，後來還出有光輝。",
            "爭知晝臥紗窗裏，不見神人覆玉衣。",
            "化羽嘗聞赴九天，只疑塵世是虛傳。",
            "自從一見紅兒貌，始信人間有謫仙。",
            "從道長陵小市東，巧將花貌占春風。",
            "紅兒若是同時見，未必伊先入紫宮。",
            "人間難免是深情，命斷紅兒向此生。",
            "不似前時李丞相，枉拋才力為鶯鶯。",
            "鳳舞香飄繡幕風，暖穿馳道百花中。",
            "還緣有似紅兒貌，始道迎將入漢宮。",
            "休道將軍出世才，盡驅諸妓下歌台。",
            "都緣沒個紅兒貌，致使輕教後閣開。",
            "馮媛須知住漢宮，將身只是解當熊。",
            "不聞有貌傾人國，爭得今朝更似紅。",
            "能將一笑使人迷，花豔何須上大堤。",
            "疏屬便同巫峽路，洛川真是武陵溪。",
            "辭輦當時意可知，寵深還恐寵先衰。",
            "若教得似紅兒貌，占卻君恩自不疑。",
            "三吳時俗重風光，未見紅兒一面妝。",
            "好寫妖嬈與教看，便應休更話真娘。",
            "波平楚澤浸星辰，臺上君王宴早春。",
            "畢竟章華會中客，冠纓虛絕為何人。",
            "紅兒不向漢宮生，便使雙成謾得名。",
            "疑是麻姑惱塵世，暫教微步下層城。",
            "天碧輕紗只六銖，宛如含露透肌膚。",
            "便教漢曲爭明媚，應沒心情更弄珠。",
            "共嗟含恨向衡陽，方寸花箋寄沈郎。",
            "不似紅兒些子貌，當時爭得少年狂。",
            "淺色桃花亞短牆，不因風送也聞香。",
            "凝情盡日君知否，還似紅兒淡薄妝。",
            "火色櫻桃摘得初，仙宮只有世間無。",
            "凝情盡日君知否，真似紅兒口上朱。",
            "宿雨初晴春日長，入簾花氣靜難忘。",
            "凝情盡日君知否，真似紅兒舞袖香。",
            "初月纖纖映碧池，池波不動獨看時。",
            "凝情盡日君知否，真似紅兒罷舞眉。",
            "濃豔濃香雪壓枝，嫋煙和露曉風吹。",
            "紅兒被掩妝成後，含笑無人獨立時。",
            "樓上嬌歌嫋夜霜，近來休數踏歌娘。",
            "紅兒謾唱伊州遍，認取輕敲玉韻長。",
            "金粟妝成扼臂環，舞腰輕薄瑞雲間。",
            "紅兒生在開元末，羞殺新豐謝阿蠻。",
            "君看紅兒學醉妝，誇裁宮襭砑裙長。",
            "誰能更把閒心力，比並當時武媚娘。",
            "梔子同心裛露垂，折來深恐沒人知。",
            "花前醉客頻相問，不贈紅兒贈阿誰。",
            "雲間翡翠一雙飛，水上鴛鴦不暫離。",
            "寫向人間百般態，與君題作比紅詩。",
            "舊恨長懷不語中，幾回偷泣向春風。",
            "還緣不及紅兒貌，卻得生教入楚宮。",
            "一舸春深指鄂君，好風從度水成紋。",
            "越人若見紅兒貌，繡被應羞徹夜熏。",
            "花落塵中玉墮泥，香魂應上窈娘堤。",
            "欲知此恨無窮處，長倩城烏夜夜啼。"
        ],
        "notes": [
            ""
        ],
        "volume": "卷六百六十六",
        "no#": 1
    },
    {
        "title": "句",
        "author": "羅虯",
        "biography": "",
        "paragraphs": [
            "窗前遠岫懸生碧，簾外殘霞掛熟紅。"
        ],
        "notes": [
            ""
        ],
        "volume": "卷六百六十六",
        "no#": 2
    }
]