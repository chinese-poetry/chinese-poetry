[
    {
        "title": "陪張燕公登南樓",
        "author": "趙冬曦",
        "biography": "",
        "paragraphs": [
            "抑鬱何以歡，陰氛亦登望。孤島輕霧裏，行舟白波上。",
            "目勞西北雲，心醉東南嶂。昔日青溪子，胡然此無狀。"
        ],
        "notes": [
            ""
        ],
        "volume": "卷九十八",
        "no#": 1
    },
    {
        "title": "酬燕公出湖見寄",
        "author": "趙冬曦",
        "biography": "",
        "paragraphs": [
            "綸綍有成命，旌麾不可攀。湘川朝目斷，荊闕夕波還。",
            "果枉東瞻唱，興言夕放閑。攜琴仙洞中，置酒灉湖上。",
            "芳景恣行樂，謫居忽如忘。聚散本相因，離情自悲悵。",
            "鸞翮非常戢，鵬天會昭曠。永懷宛洛游，曾是彈冠望。"
        ],
        "notes": [
            ""
        ],
        "volume": "卷九十八",
        "no#": 2
    },
    {
        "title": "奉和張燕公早霽南樓",
        "author": "趙冬曦",
        "biography": "",
        "paragraphs": [
            "方曙躋南樓，憑軒肆遐矚。物華蕩暄氣，春景媚晴旭。",
            "川霽湘山孤，林芳楚郊縟。列岩重疊翠，遠岸逶迤綠。",
            "風帆摩天垠，魚艇散彎曲。鴻歸鶴舞送，猿叫鶯聲續。",
            "群動皆熙熙，噫予獨羈束。常欽才子意，忌鵩傷蜷局。",
            "雅尚騷人文，懷沙何迫促。未知二賢意，去矣從所欲。"
        ],
        "notes": [
            ""
        ],
        "volume": "卷九十八",
        "no#": 3
    },
    {
        "title": "灉湖作",
        "author": "趙冬曦",
        "biography": "",
        "paragraphs": [
            "三湖返入兩山間，畜作灉湖彎複彎。暑雨奔流潭正滿，",
            "適來飛棹共迴旋，已複揚鞭恣行樂。道旁耆老步躚躚，",
            "君訝今時盡陵陸，我看明歲更淪漣。來今自昔無終始，",
            "初貞正喜固當然，往蹇來譽宜可俟。盈虛用舍輪輿旋，"
        ],
        "notes": [
            ""
        ],
        "volume": "卷九十八",
        "no#": 4
    },
    {
        "title": "和燕公嶽州山城",
        "author": "趙冬曦",
        "biography": "",
        "paragraphs": [
            "為吏恩猶舊，投沙惠此蒙。江邊悠爾處，泗上宛然同。",
            "訪道精言合，論經大義通。鳴琴有真氣，況已沐清風。"
        ],
        "notes": [
            ""
        ],
        "volume": "卷九十八",
        "no#": 5
    },
    {
        "title": "和尹懋秋夜遊灉湖二首",
        "author": "趙冬曦",
        "biography": "",
        "paragraphs": [
            "政理常多暇，方舟此溯洄。吹笙虛洞答，舉楫便風催。",
            "山暗雲猶辨，潭幽月稍來。清溪無數曲，未盡莫先回。",
            "煙靄夕微蒙，幽灣賞未窮。艤舟待初月，褰幌招遠風。",
            "鶴聲聒前浦，漁火明暗叢。東山雲壑意，不謂爾來同。"
        ],
        "notes": [
            ""
        ],
        "volume": "卷九十八",
        "no#": 6
    },
    {
        "title": "陪燕公遊灉湖上寺",
        "author": "趙冬曦",
        "biography": "",
        "paragraphs": [
            "江外多山水，招要步馬來。琴將天籟合，酒共鳥聲催。",
            "岩坐攀紅藥，溪行愛綠苔。所懷非此地，游望亦裴回。"
        ],
        "notes": [
            ""
        ],
        "volume": "卷九十八",
        "no#": 7
    },
    {
        "title": "答張燕公翻著葛巾見呈之作",
        "author": "趙冬曦",
        "biography": "",
        "paragraphs": [
            "美酒值芳春，醒餘氣益真。降歡時倒履，乘興偶翻巾。",
            "徐榻思方建，左車理自均。傲然歌一曲，一醉濯纓人。"
        ],
        "notes": [
            ""
        ],
        "volume": "卷九十八",
        "no#": 8
    },
    {
        "title": "奉答燕公",
        "author": "趙冬曦",
        "biography": "",
        "paragraphs": [
            "語別意淒淒，零陵湘水西。佳人金穀返，愛子洞庭迷。",
            "舊館逢花發，他山值鳥啼。江天千里望，誰見綠蘋齊。"
        ],
        "notes": [
            ""
        ],
        "volume": "卷九十八",
        "no#": 9
    },
    {
        "title": "奉和聖制同二相已下群官樂遊園宴",
        "author": "趙冬曦",
        "biography": "",
        "paragraphs": [
            "爽塏三秦地，芳華二月初。酺承奠璧罷，宴是合錢餘。",
            "柳翠垂堪結，桃紅卷欲舒。從容會鵷鷺，延曼戲龍魚。",
            "喜氣流雲物，歡聲浹裏閭。聖恩將報厚，請述記言書。"
        ],
        "notes": [
            ""
        ],
        "volume": "卷九十八",
        "no#": 10
    },
    {
        "title": "奉和聖制答張說扈從南出雀鼠谷",
        "author": "趙冬曦",
        "biography": "",
        "paragraphs": [
            "軒轅應順動，力牧正趨陪。道合殷為礪，時行楚有材。",
            "省方西禮設，振旅北京回。地理分中壤，天文照上臺。",
            "寒依汾穀去，春入晉郊來。竊比康衢者，長歌仰大哉。"
        ],
        "notes": [
            ""
        ],
        "volume": "卷九十八",
        "no#": 11
    },
    {
        "title": "奉和聖制送張說上集賢學士賜宴賦得蓮字",
        "author": "趙冬曦",
        "biography": "",
        "paragraphs": [
            "淺術方觀海，深恩忽見天。學開丹殿籍，名與石渠賢。",
            "良輔膺休命，微生謬采甄。春餘仍哢鳥，夏近未舒蓮。",
            "箋劄來宸禁，衣冠集詔筵。史臣知醉德，欲記升中年。"
        ],
        "notes": [
            ""
        ],
        "volume": "卷九十八",
        "no#": 12
    },
    {
        "title": "奉答燕公",
        "author": "趙冬曦",
        "biography": "",
        "paragraphs": [
            "誰道零陵守，東過此地遊。友僚同省閣，昆弟接荊州。",
            "我逐江潭雁，君隨海上鷗。屢傷神氣阻，久別鬢毛秋。",
            "疑嶺春應遍，陽臺雨欲收。主人情未盡，高駕少淹留。"
        ],
        "notes": [
            ""
        ],
        "volume": "卷九十八",
        "no#": 13
    },
    {
        "title": "陪張燕公行郡竹籬",
        "author": "趙冬曦",
        "biography": "",
        "paragraphs": [
            "良臣乃國寶，麾守去承明。外戶人無閉，浮江獸已行。",
            "隨來晉盜逸，民化蜀風清。郛郭從彝典，州閭荷德聲。",
            "小人投天涯，流落巴丘城。所賴中和作，優遊鑿與耕。"
        ],
        "notes": [
            ""
        ],
        "volume": "卷九十八",
        "no#": 14
    },
    {
        "title": "和燕公別灉湖",
        "author": "趙冬曦",
        "biography": "",
        "paragraphs": [
            "南湖美泉石，君子玩幽奇。灣澳陪臨泛，岩峿共踐窺。",
            "秋風赬桂竦，春景綠楊垂。郢路委分竹，湘濱擁去麾。",
            "枉帆懷勝賞，留景惜差池。水木且不棄，情由良可知。"
        ],
        "notes": [
            ""
        ],
        "volume": "卷九十八",
        "no#": 15
    },
    {
        "title": "奉酬燕公見歸田賦垂贈之作",
        "author": "趙冬曦",
        "biography": "",
        "paragraphs": [
            "窮鳥嬰籠綴，孤飛任播遷。鷦鷯王佐用，複此挫沖天。",
            "楚雲何掩郁，湘水亦回邅。懷哉愧木雁，忽爾枉蘭荃。",
            "愈疾同枚叔，銷憂比仲宣。歸途書可畏，弱操石猶堅。",
            "覆載雖雲廣，涔陽直塊然。"
        ],
        "notes": [
            ""
        ],
        "volume": "卷九十八",
        "no#": 16
    },
    {
        "title": "和張燕公耗磨日飲",
        "author": "趙冬曦",
        "biography": "",
        "paragraphs": [
            "上月今朝減，流傳耗磨辰。還將不事事，同醉俗中人。",
            "春來半月度，俗忌一朝閑。不酌他鄉酒，無堪對楚山。"
        ],
        "notes": [
            ""
        ],
        "volume": "卷九十八",
        "no#": 17
    },
    {
        "title": "奉陪張燕公登南樓",
        "author": "尹懋",
        "biography": "",
        "paragraphs": [
            "君子每垂眷，江山共流眄。水遠林外明，岩近霧中見。",
            "終日西北望，何處是京縣。屢登高春台，徒使淚如霰。"
        ],
        "notes": [
            ""
        ],
        "volume": "卷九十八",
        "no#": 18
    },
    {
        "title": "秋夜陪張丞相趙侍禦遊灉湖二首",
        "author": "尹懋",
        "biography": "",
        "paragraphs": [
            "熊軾巴陵地，鷁舟湘水潯。江山與勢遠，泉石自幽深。",
            "杳靄入天壑，冥茫見道心。超然無俗事，清宴有空林。",
            "江上饒奇山，巑羅雲水間。風和樹色雜，苔古石文斑。",
            "巴俗將千溠，灉湖凡幾灣。嬉遊竟不盡，乘月泛舟還。"
        ],
        "notes": [
            ""
        ],
        "volume": "卷九十八",
        "no#": 19
    },
    {
        "title": "同燕公泛洞庭",
        "author": "尹懋",
        "biography": "",
        "paragraphs": [
            "風光淅淅草中飄，日彩熒熒水上搖。",
            "幸奏瀟湘雲壑意，山旁容與動仙橈。"
        ],
        "notes": [
            ""
        ],
        "volume": "卷九十八",
        "no#": 20
    },
    {
        "title": "奉答燕公",
        "author": "王琚",
        "biography": "",
        "paragraphs": [
            "郡遠途且艱，宜悲良自得。胡為心獨爾，惠好在南國。",
            "亦既清顏披，冏然良願克。與君蘭時會，群物如藻飾。",
            "煙景惜歡賞，雲山起翰墨。接藝奇思微，偶談玄言直。",
            "永日不知倦，逾旬猶謂亟。如何酌離尊，移棹巴城側。",
            "浦口勞長望，舟中獨太息。疾風吹飛帆，倏忽南與北。",
            "目盡不復見，懷哉無終極。唯當衡峰上，遙辨湖水色。"
        ],
        "notes": [
            ""
        ],
        "volume": "卷九十八",
        "no#": 21
    },
    {
        "title": "美女篇",
        "author": "王琚",
        "biography": "",
        "paragraphs": [
            "東鄰美女實名倡，絕代容華無比方。濃纖得中非短長，",
            "屈曲屏風繞象床，萎蕤翠帳綴香囊。玉台龍鏡洞徹光，",
            "二八三五閨心切，褰簾卷幔迎春節。清歌始發詞怨咽，",
            "須臾破顏倏斂態，一悲一喜並相宜。何能見此不注心，"
        ],
        "notes": [
            ""
        ],
        "volume": "卷九十八",
        "no#": 22
    },
    {
        "title": "自荊湖入朝至岳陽奉別張燕公",
        "author": "王琚",
        "biography": "",
        "paragraphs": [
            "五載朝天子，三湘逢舊僚。扁舟方輟棹，清論遂終朝。",
            "遠樹煙間沒，長江地際搖。帝城馳夢想，歸帆滿風飆。"
        ],
        "notes": [
            ""
        ],
        "volume": "卷九十八",
        "no#": 23
    },
    {
        "title": "遊灉湖上寺",
        "author": "王琚",
        "biography": "",
        "paragraphs": [
            "春山臨遠壑，水木自幽清。夙昔懷微尚，茲焉一放情。",
            "雲間聽弄鳥，煙上摘初英。地僻方無悶，逾知道思精。"
        ],
        "notes": [
            ""
        ],
        "volume": "卷九十八",
        "no#": 24
    },
    {
        "title": "和張燕公湘中九日登高",
        "author": "陰行先",
        "biography": "",
        "paragraphs": [
            "重陽初啟節，無射正飛灰。寂寞風蟬至，連翩霜雁來。",
            "山棠紅葉下，岸菊紫花開。今日桓公座，多愧孟嘉才。"
        ],
        "notes": [
            ""
        ],
        "volume": "卷九十八",
        "no#": 25
    },
    {
        "title": "奉別張嶽州說二首",
        "author": "王熊",
        "biography": "",
        "paragraphs": [
            "長沙辭舊國，洞庭逢故人。熏蘭敦久要，披霧轉相親。",
            "歲月空嗟老，江山不惜春。忽聞黃鶴曲，更作白頭新。",
            "平生共風月，倏忽間山川。不期交淡水，暫得款忘年。",
            "興逸方罷釣，帆開欲解船。離心若危旆，朝夕為君懸。"
        ],
        "notes": [
            ""
        ],
        "volume": "卷九十八",
        "no#": 26
    },
    {
        "title": "入朝別張燕公",
        "author": "梁知微",
        "biography": "",
        "paragraphs": [
            "華容佳山水，之子厭承明。符竹紆小郡，江湖被德聲。",
            "三年計吏入，路指巴丘城。鳧舟才結纜，騶駕已相迎。",
            "別離他鄉酒，委曲故人情。孤嶼早煙薄，長波晚氣清。",
            "辛勤方遠騖，勝賞屢難並。回瞻洞庭浦，日暮愁雲生。"
        ],
        "notes": [
            ""
        ],
        "volume": "卷九十八",
        "no#": 27
    },
    {
        "title": "桐竹贈張燕公",
        "author": "李伯魚",
        "biography": "",
        "paragraphs": [
            "北竹青桐北，南桐綠竹南。竹林君早愛，桐樹我初貪。",
            "鳳棲桐不愧，鳳食竹何慚。棲食更如此，餘非鳳所堪。"
        ],
        "notes": [
            ""
        ],
        "volume": "卷九十八",
        "no#": 28
    },
    {
        "title": "正朝上左相張燕公",
        "author": "楊重玄",
        "biography": "",
        "paragraphs": [
            "歲去愁終在，春還命不來。長籲問丞相，東閣幾時開。"
        ],
        "notes": [
            ""
        ],
        "volume": "卷九十八",
        "no#": 29
    },
    {
        "title": "道峽似巫山",
        "author": "朱使欣",
        "biography": "",
        "paragraphs": [
            "江如曉天靜，石似暮雲張。征帆一流覽，宛若巫山陽。",
            "楚客思歸路，秦人謫異鄉。猿鳴孤月夜，再使淚沾裳。"
        ],
        "notes": [
            ""
        ],
        "volume": "卷九十八",
        "no#": 30
    }
]