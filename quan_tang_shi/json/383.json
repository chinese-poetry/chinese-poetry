[
    {
        "title": "野居",
        "author": "張籍",
        "biography": "",
        "paragraphs": [
            "貧賤易為適，荒郊亦安居。端坐無餘思，彌樂古人書。",
            "秋田多良苗，野水多遊魚。我無耒與網，安得充廩廚。",
            "寒天白日短，簷下暖我軀。四肢暫寬柔，中腸郁不舒。",
            "多病減志氣，為客足憂虞。況複苦時節，覽景獨踟躕。"
        ],
        "notes": [
            ""
        ],
        "volume": "卷三百八十三",
        "no#": 1
    },
    {
        "title": "西州",
        "author": "張籍",
        "biography": "",
        "paragraphs": [
            "羌胡據西州，近甸無邊城。山東收稅租，養我防塞兵。",
            "胡騎來無時，居人常震驚。嗟我五陵間，農者罷耘耕。",
            "邊頭多殺傷，士卒難全形。郡縣發丁役，丈夫各征行。",
            "生男不能養，懼身有姓名。良馬不念秣，烈士不苟營。",
            "所願除國難，再逢天下平。"
        ],
        "notes": [
            ""
        ],
        "volume": "卷三百八十三",
        "no#": 2
    },
    {
        "title": "雜怨",
        "author": "張籍",
        "biography": "",
        "paragraphs": [
            "切切重切切，秋風桂枝折。人當少年嫁，我當少年別。",
            "念君非征行，年年長遠途。妾身甘獨歿，高堂有舅姑。",
            "山川豈遙遠，行人自不返。"
        ],
        "notes": [
            ""
        ],
        "volume": "卷三百八十三",
        "no#": 3
    },
    {
        "title": "惜花",
        "author": "張籍",
        "biography": "",
        "paragraphs": [
            "春潭足芳樹，水清不如素。幽人愛華景，一一空山暮。",
            "月出潭氣白，遊魚暗沖石。夜深春思多，酒醒山寂寂。"
        ],
        "notes": [
            ""
        ],
        "volume": "卷三百八十三",
        "no#": 4
    },
    {
        "title": "三原李氏園宴集",
        "author": "張籍",
        "biography": "",
        "paragraphs": [
            "暮春天早熱，邑居苦囂煩。言從君子樂，樂彼李氏園。",
            "園中有草堂，池引涇水泉。開戶西北望，遠見嵯峨山。",
            "借問主人翁，北州佐戎軒。僕夫守舊宅，為客侍華筵。",
            "高懷有餘興，竹樹芳且鮮。傾我所持觴，盡日共留連。",
            "疏拙不偶俗，常喜形體閑。況來幽棲地，能不重歎言。"
        ],
        "notes": [
            ""
        ],
        "volume": "卷三百八十三",
        "no#": 5
    },
    {
        "title": "沈千運舊居",
        "author": "張籍",
        "biography": "",
        "paragraphs": [
            "汝北君子宅，我來見頹墉。亂離子孫盡，地屬鄰里翁。",
            "土木被丘墟，溪路不連通。舊井蔓草合，牛羊墜其中。",
            "君辭天子書，放意任體躬。一生不自力，家與逆旅同。",
            "高議切星辰，餘聲激喑聾。方將旌舊閭，百世可封崇。",
            "嗟其未積年，已為荒林叢。時豈無知音，不能崇此風。",
            "浩蕩竟無睹，我將安所從。"
        ],
        "notes": [
            ""
        ],
        "volume": "卷三百八十三",
        "no#": 6
    },
    {
        "title": "贈別孟郊",
        "author": "張籍",
        "biography": "",
        "paragraphs": [
            "歷歷天上星，沉沉水中萍。幸當清秋夜，流影及微形。",
            "君生衰俗間，立身如禮經。純誠發新文，獨有金石聲。",
            "才名振京國，歸省東南行。停車楚城下，顧我不念程。",
            "寶鏡曾墜水，不磨豈自明。苦節居貧賤，所知賴友生。",
            "歡會方別離，戚戚憂慮並。安得在一方，終老無送迎。"
        ],
        "notes": [
            ""
        ],
        "volume": "卷三百八十三",
        "no#": 7
    },
    {
        "title": "臥疾",
        "author": "張籍",
        "biography": "",
        "paragraphs": [
            "身病多思慮，亦讀神農經。空堂留燈燭，四壁青熒熒。",
            "羈旅隨人歡，貧賤還自輕。今來問良醫，乃知病所生。",
            "僮僕各憂愁，杵臼無停聲。見我形憔悴，勸藥語丁寧。",
            "春雨枕席冷，窗前新禽鳴。開門起無力，遙愛雞犬行。",
            "服藥察耳目，漸如醉者醒。顧非達性命，猶為憂患生。"
        ],
        "notes": [
            ""
        ],
        "volume": "卷三百八十三",
        "no#": 8
    },
    {
        "title": "別段生",
        "author": "張籍",
        "biography": "",
        "paragraphs": [
            "與子骨肉親，願言長相隨。況離父母傍，從我學書詩。",
            "同在道路間，講論亦未虧。為文於我前，日夕生光儀。",
            "行役多疾疚，賴此相扶持。貧賤事難拘，今日有別離。",
            "我去秦城中，子留汴水湄。離情兩飄斷，不異風中絲。",
            "幼年獨為客，舉動難得宜。努力自修勵，常如見我時。",
            "送我登山岡，再拜問還期。還期在新年，勿怨歡會遲。"
        ],
        "notes": [
            ""
        ],
        "volume": "卷三百八十三",
        "no#": 9
    },
    {
        "title": "哭于鵠",
        "author": "張籍",
        "biography": "",
        "paragraphs": [
            "青山無逸人，忽覺大國貧。良玉沉幽泉，名為天下珍。",
            "野性疏時俗，再拜乃從軍。氣高終不合，去如鏡上塵。",
            "我初有章句，相合者唯君。今來吊嗣子，對隴燒新文。",
            "耕者廢其耜，爨者絕其薪。苟無新衣裳，曷用光我身。",
            "奠酒徒拜手，哀懷安能陳。徒保金石韻，千載人所聞。"
        ],
        "notes": [
            ""
        ],
        "volume": "卷三百八十三",
        "no#": 10
    },
    {
        "title": "南歸",
        "author": "張籍",
        "biography": "",
        "paragraphs": [
            "促促念道路，四支不常寧。行車未及家，天外非盡程。",
            "骨肉待我歡，鄉里望我榮。豈知東與西，憔悴竟無成。",
            "人言苦夜長，窮者不念明。懼離其寢寐，百憂傷性靈。",
            "世道多險薄，相勸畢中誠。遠遊無知音，不如商賈行。",
            "達人有常志，愚夫勞所營。舊山行去遠，言歸樂此生。"
        ],
        "notes": [
            ""
        ],
        "volume": "卷三百八十三",
        "no#": 11
    },
    {
        "title": "惜花",
        "author": "張籍",
        "biography": "",
        "paragraphs": [
            "濛濛庭樹花，墜地無顏色。日暮東風起，飄揚玉階側。",
            "殘蕊在猶稀，青條聳複直。為君結芳實，令君勿歎息。"
        ],
        "notes": [
            ""
        ],
        "volume": "卷三百八十三",
        "no#": 12
    },
    {
        "title": "奉和舍人叔直省時思琴",
        "author": "張籍",
        "biography": "",
        "paragraphs": [
            "藹藹紫薇直，秋意深無窮。滴瀝仙閣漏，肅穆禁池風。",
            "竹月泛涼影，萱露澹幽叢。地清物態勝，宵閑琴思通。",
            "時屬雅音際，迥凝虛抱中。達人掌樞近，常與隱默同。"
        ],
        "notes": [
            ""
        ],
        "volume": "卷三百八十三",
        "no#": 13
    },
    {
        "title": "離婦",
        "author": "張籍",
        "biography": "",
        "paragraphs": [
            "十載來夫家，閨門無瑕疵。薄命不生子，古制有分離。",
            "托身言同穴，今日事乖違。念君終棄捐，誰能強在茲。",
            "堂上謝姑嫜，長跪請離辭。姑嫜見我往，將決複沉疑。",
            "與我古時釧，留我嫁時衣。高堂拊我身，哭我于路陲。",
            "昔日初為婦，當君貧賤時。晝夜常紡織，不得事蛾眉。",
            "辛勤積黃金，濟君寒與饑。洛陽買大宅，邯鄲買侍兒。",
            "夫婿乘龍馬，出入有光儀。將為富家婦，永為子孫資。",
            "誰謂出君門，一身上車歸。有子未必榮，無子坐生悲。",
            "為人莫作女，作女實難為。"
        ],
        "notes": [
            ""
        ],
        "volume": "卷三百八十三",
        "no#": 14
    },
    {
        "title": "懷別",
        "author": "張籍",
        "biography": "",
        "paragraphs": [
            "僕人驅行軒，低昂出我門。離堂無留客，席上唯琴樽。",
            "古道隨水曲，悠悠繞荒村。遠程未奄息，別念在朝昏。",
            "端居愁歲永，獨此留清景。豈無經過人，尋歎門巷靜。",
            "君如天上雨，我如屋下井。無因同波流，願作形與影。"
        ],
        "notes": [
            ""
        ],
        "volume": "卷三百八十三",
        "no#": 15
    },
    {
        "title": "學仙",
        "author": "張籍",
        "biography": "",
        "paragraphs": [
            "樓觀開朱門，樹木連房廊。中有學仙人，少年休谷糧。",
            "高冠如芙蓉，霞月披衣裳。六時朝上清，佩玉紛鏘鏘。",
            "自言天老書，秘覆雲錦囊。百年度一人，妄泄有災殃。",
            "每佔有仙相，然後傳此方。先生坐中堂，弟子跪四廂。",
            "金刀截身發，結誓焚靈香。弟子得其訣，清齋入空房。",
            "守神保元氣，動息隨天罡。爐燒丹砂盡，晝夜候火光。",
            "藥成既服食，計日乘鸞凰。虛空無靈應，終歲安所望。",
            "勤勞不能成，疑慮積心腸。虛羸生疾疹，壽命多夭傷。",
            "身歿懼人見，夜埋山谷傍。求道慕靈異，不如守尋常。",
            "先王知其非，戒之在國章。"
        ],
        "notes": [
            ""
        ],
        "volume": "卷三百八十三",
        "no#": 16
    },
    {
        "title": "夜懷",
        "author": "張籍",
        "biography": "",
        "paragraphs": [
            "窮居積遠念，轉轉迷所歸。幽蕙零落色，暗螢參差飛。",
            "病生秋風簟，淚墮月明衣。無愁坐寂寞，重使奏清徽。"
        ],
        "notes": [
            ""
        ],
        "volume": "卷三百八十三",
        "no#": 17
    },
    {
        "title": "城南",
        "author": "張籍",
        "biography": "",
        "paragraphs": [
            "漾漾南澗水，來作曲池流。言尋參差島，曉榜輕盈舟。",
            "萬繞不再止，千尋盡孤幽。藻澀訝人重，萍分指魚遊。",
            "繁苗毯下垂，密箭翻回輈。曝鱉亂自墜，陰藤斜相鉤。",
            "臥蔣黑米吐，翻芰紫角稠。橋低競俯僂，亭近閑夷猶。",
            "目為逐勝朗，手因掇芳柔。漸喜遊來極，忽疑歸無由。",
            "氣狀雖可覽，纖微諒難搜。未聽主人賞，徒愛清華秋。"
        ],
        "notes": [
            ""
        ],
        "volume": "卷三百八十三",
        "no#": 18
    },
    {
        "title": "懷友",
        "author": "張籍",
        "biography": "",
        "paragraphs": [
            "人生有行役，誰能如草木。別離感中懷，乃為我桎梏。",
            "百年受命短，光景良不足。念我別離者，願懷日月促。",
            "平地施道路，車馬往不復。空知為良田，秋望禾黍熟。",
            "端居無儔侶，日夜禱耳目。立身難自覺，常恐憂與辱。",
            "窮賤無閒暇，疾痛多嗜欲。我思攜手人，逍遙任心腹。"
        ],
        "notes": [
            ""
        ],
        "volume": "卷三百八十三",
        "no#": 19
    },
    {
        "title": "寄別者",
        "author": "張籍",
        "biography": "",
        "paragraphs": [
            "寒天正飛雪，行人心切切。同為萬里客，中路忽離別。",
            "別君汾水東，望君汾水西。積雪無平岡，空山無人蹊。",
            "羸馬時倚轅，行行未遑食。下車勸僮僕，相顧莫歎息。",
            "詎知佳期隔，離念終無極。"
        ],
        "notes": [
            ""
        ],
        "volume": "卷三百八十三",
        "no#": 20
    },
    {
        "title": "獻從兄",
        "author": "張籍",
        "biography": "",
        "paragraphs": [
            "悠悠旱天雲，不遠如飛塵。賢達失其所，沉飄同眾人。",
            "擢秀登王畿，出為良使賓。名高滿朝野，幼賤誰不聞。",
            "一朝遇讒邪，流竄八九春。詔書近遷移，組綬未及身。",
            "冬井無寒冰，玉潤難為焚。虛懷日迢遙，榮辱常保純。",
            "我念出遊時，勿吟康樂文。願言靈溪期，聊欲相依因。"
        ],
        "notes": [
            ""
        ],
        "volume": "卷三百八十三",
        "no#": 21
    },
    {
        "title": "寄韓愈",
        "author": "張籍",
        "biography": "",
        "paragraphs": [
            "野館非我室，新居未能安。讀書避塵雜，方覺此地閑。",
            "過郭多園墟，桑果相接連。獨遊竟寂寞，如寄空雲山。",
            "夏景常晝毒，密林無鳴蟬。臨溪一盥濯，清去肢體煩。",
            "出林望曾城，君子在其間。戎府草章記，阻我此遊盤。",
            "憶昔西潭時，並持釣魚竿。共忻得魴鯉，烹鱠於我前。",
            "幾朝還複來，歎息時獨言。"
        ],
        "notes": [
            ""
        ],
        "volume": "卷三百八十三",
        "no#": 22
    },
    {
        "title": "贈姚怤",
        "author": "張籍",
        "biography": "",
        "paragraphs": [
            "漏天日無光，澤土松不長。君今職下位，志氣安得揚。",
            "白髮文思壯，才為國賢良。無人識高韻，薦于天子傍。",
            "況我愚朴姿，強趨利名場。遠同幹貴人，身舉固難彰。",
            "昔逢汴水濱，今會習池陽。豈無再來期，顧恐非此方。",
            "願為石中泉，不為瓦上霜。離別勿複道，所貴不相忘。"
        ],
        "notes": [
            ""
        ],
        "volume": "卷三百八十三",
        "no#": 23
    },
    {
        "title": "病中寄白學士拾遺",
        "author": "張籍",
        "biography": "",
        "paragraphs": [
            "秋亭病客眠，庭樹滿枝蟬。涼風繞砌起，斜影入床前。",
            "梨晚漸紅墜，菊寒無黃鮮。倦遊寂寞日，感歎蹉跎年。",
            "塵歡久消委，華念獨迎延。自寓城闕下，識君弟事焉。",
            "君為天子識，我方沉病纏。無因會同語，悄悄中懷煎。"
        ],
        "notes": [
            ""
        ],
        "volume": "卷三百八十三",
        "no#": 24
    },
    {
        "title": "雨中寄元宗簡",
        "author": "張籍",
        "biography": "",
        "paragraphs": [
            "秋堂羸病起，盥漱風雨朝。竹影冷疏澀，榆葉暗飄蕭。",
            "街徑多墜果，牆隅有蛻蜩。延瞻游步阻，獨坐閑思饒。",
            "君居應如此，恨言相去遙。"
        ],
        "notes": [
            ""
        ],
        "volume": "卷三百八十三",
        "no#": 25
    },
    {
        "title": "野寺後池寄友",
        "author": "張籍",
        "biography": "",
        "paragraphs": [
            "佛寺連野水，池幽夏景清。繁木蔭芙蕖，時有水禽鳴。",
            "通溪岸暫斷，分渚流複縈。伴僧鐘磬罷，月來池上明。",
            "友人竟不至，東北見高城。獨遊自寂寞，況此恨盈盈。"
        ],
        "notes": [
            ""
        ],
        "volume": "卷三百八十三",
        "no#": 26
    },
    {
        "title": "董公詩",
        "author": "張籍",
        "biography": "",
        "paragraphs": [
            "誰主東諸侯，元臣隴西公。旌節居汴水，四方皆承風。",
            "在朝四十年，天下誦其功。相我明天子，政成如太宗。",
            "東方有艱難，公乃出臨戎。單車入危城，慈惠安群凶。",
            "公謂其黨言，汝材甚驍雄。為我帳下士，出入衛我躬。",
            "汝息為我子，汝親我為翁。眾皆相顧泣，無不和且恭。",
            "其父教子義，其妻勉夫忠。不自以為資，奉上但顒顒。",
            "公衣無文采，公食少肥濃。所憂在萬人，人實我寧空。",
            "輕刑寬其政，薄賦弛租庸。四郡三十城，不知歲饑凶。",
            "天子臨朝喜，元老留在東。今聞揚盛德，就安我大邦。",
            "百辟賀明主，皇風恩賜重。朝廷有大事，就決其所從。",
            "海內既無虞，君臣方肅雍。端居任僚屬，宴語常從容。",
            "翩翩者蒼烏，來巢于林叢。甘瓜生場圃，一蒂實連中。",
            "田有嘉穀隴，異畝穗亦同。賢人佐聖人，德與神明通。",
            "感應我淳化，生瑞我地中。昔者此州人，但矜馬與弓。",
            "今公施德禮，自然威武崇。公其共百年，受祿將無窮。"
        ],
        "notes": [
            ""
        ],
        "volume": "卷三百八十三",
        "no#": 27
    },
    {
        "title": "祭退之",
        "author": "張籍",
        "biography": "",
        "paragraphs": [
            "嗚呼吏部公，其道誠巍昂。生為大賢姿，天使光我唐。",
            "德義動鬼神，鑒用不可詳。獨得雄直氣，發為古文章。",
            "學無不該貫，吏治得其方。三次論諍退，其志亦剛強。",
            "再使平山東，不言所謀臧。薦待皆寒羸，但取其才良。",
            "親朋有孤稚，婚姻有辦營。如彼天有鬥，人可為信常。",
            "如彼歲有春，物宜得華昌。哀哉未申施，中年遽殂喪。",
            "朝野良共哀，矧於知舊腸。籍在江湖間，獨以道自將。",
            "學詩為眾體，久乃溢笈囊。略無相知人，黯如霧中行。",
            "北遊偶逢公，盛語相稱明。名因天下聞，傳者入歌聲。",
            "公領試士司，首薦到上京。一來遂登科，不見苦貢場。",
            "觀我性樸直，乃言及平生。由茲類朋黨，骨肉無以當。",
            "坐令其子拜，常呼幼時名。追招不隔日，繼踐公之堂。",
            "出則連轡馳，寢則對榻床。搜窮古今書，事事相酌量。",
            "有花必同尋，有月必同望。為文先見草，釀熟偕共觴。",
            "新果及異鮭，無不相待嘗。到今三十年，曾不少異更。",
            "公文為時師，我亦有微聲。而後之學者，或號為韓張。",
            "我官麟台中，公為大司成。念此委末秩，不能力自揚。",
            "特狀為博士，始獲升朝行。未幾享其資，遂忝南宮郎。",
            "是事賴拯扶，如屋有棟樑。去夏公請告，養疾城南莊。",
            "籍時官休罷，兩月同遊翔。黃子陂岸曲，地曠氣色清。",
            "新池四平漲，中有蒲荇香。北台臨稻疇，茂柳多陰涼。",
            "板亭坐垂釣，煩苦稍已平。共愛池上佳，聯句舒遐情。",
            "偶有賈秀才，來茲亦同並。移船入南溪，東西縱篙撐。",
            "劃波激船舷，前後飛鷗鶬。回入潭瀨下，網截鯉與魴。",
            "踏沙掇水蔬，樹下烝新粳。日來相與嬉，不知暑日長。",
            "柴翁攜童兒，聚觀於岸傍。月中登高灘，星漢交垂芒。",
            "釣車擲長線，有獲齊歡驚。夜闌乘馬歸，衣上草露光。",
            "公為遊溪詩，唱詠多慨慷。自期此可老，結社於其鄉。",
            "籍受新官詔，拜恩當入城。公因同歸還，居處隔一坊。",
            "中秋十六夜，魄圓天差晴。公既相邀留，坐語於階楹。",
            "乃出二侍女，合彈琵琶箏。臨風聽繁絲，忽遽聞再更。",
            "顧我數來過，是夜涼難忘。公疾浸日加，孺人視藥湯。",
            "來候不得宿，出門每回遑。自是將重危，車馬候縱橫。",
            "門僕皆逆遣，獨我到寢房。公有曠達識，生死為一綱。",
            "及當臨終晨，意色亦不荒。贈我珍重言，傲然委衾裳。",
            "公比欲為書，遺約有修章。令我署其末，以為後事程。",
            "家人號于前，其書不果成。子符奉其言，甚於親使令。",
            "魯論未訖注，手跡今微茫。新亭成未登，閉在莊西廂。",
            "書劄與詩文，重疊我笥盈。頃息萬事盡，腸情多摧傷。",
            "舊塋盟津北，野窆動鼓鉦。柳車一出門，終天無回箱。",
            "籍貧無贈貲，曷用申哀誠。衣器陳下帳，醪餌奠堂皇。",
            "明靈庶鑒知，仿佛斯來饗。"
        ],
        "notes": [
            ""
        ],
        "volume": "卷三百八十三",
        "no#": 28
    }
]