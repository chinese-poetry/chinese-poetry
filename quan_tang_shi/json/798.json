[
    {
        "title": "宮詞",
        "author": "花蕊夫人",
        "biography": "",
        "paragraphs": [
            "五雲樓閣鳳城間，花木長新日月閑。",
            "三十六宮連內苑，太平天子住昆山。",
            "會真廣殿約宮牆，樓閣相扶倚太陽。",
            "淨甃玉階橫水岸，禦爐香氣撲龍床。",
            "龍池九曲遠相通，楊柳絲牽兩岸風。",
            "長似江南好風景，畫船來去碧波中。",
            "東內斜將紫禁通，龍池鳳苑夾城中。",
            "曉鐘聲斷嚴妝罷，院院紗窗海日紅。",
            "殿名新立號重光，島上亭台盡改張。",
            "但是一人行幸處，黃金閣子鎖牙床。",
            "夾城門與內門通，朝罷巡遊到苑中。",
            "每日日高祗候處，滿堤紅豔立春風。",
            "廚船進食簇時新，侍宴無非列近臣。",
            "日午殿頭宣索鱠，隔花催喚打魚人。",
            "立春日進內園花，紅蕊輕輕嫩淺霞。",
            "跪到玉階猶帶露，一時宣賜與宮娃。",
            "三面宮城盡夾牆，苑中池水白茫茫。",
            "直從獅子門前入，旋見亭台繞岸傍。",
            "離宮別院繞宮城，金版輕敲合鳳笙。",
            "夜夜月明花樹底，傍池長有按歌聲。",
            "禦制新翻曲子成，六宮才唱未知名。",
            "盡將觱篥來抄譜，先按君王玉笛聲。",
            "旋移紅樹斫新苔，宣使龍池更鑿開。",
            "展得綠波寬似海，水心樓殿勝蓬萊。",
            "太虛高閣淩虛殿，背倚城牆面枕池。",
            "諸院各分娘子位，羊車到處不教知。",
            "修儀承寵住龍池，掃地焚香日午時。",
            "等候大家來院裏，看教鸚鵡念新詩。",
            "才人出入每參隨，筆硯將行繞曲池。",
            "能向彩箋書大字，忽防禦制寫新詩。",
            "六宮官職總新除，宮女安排入畫圖。",
            "二十四司分六局，御前頻見錯相呼。",
            "春風一面曉妝成，偷折花枝傍水行。",
            "卻被內監遙覷見，故將紅豆打黃鶯。",
            "殿前排宴賞花開，宮女侵晨探幾回。",
            "斜望花開遙舉袖，傳聲宣喚近臣來。",
            "小球場近曲池頭，宣喚勳臣試打球。",
            "先向畫樓排禦幄，管弦聲動立浮油。",
            "供奉頭籌不敢爭，上棚等喚近臣名。",
            "內人酌酒才宣賜，馬上齊呼萬歲聲。",
            "殿前宮女總纖腰，初學乘騎怯又嬌。",
            "上得馬來才欲走，幾回拋鞚抱鞍橋。",
            "自教宮娥學打球，玉鞍初跨柳腰柔。",
            "上棚知是官家認，遍遍長贏第一籌。",
            "翔鸞閣外夕陽天，樹影花光遠接連。",
            "望見內家來往處，水門斜過罨樓船。",
            "內家追逐採蓮時，驚起沙鷗兩岸飛。",
            "蘭棹把來齊拍水，並船相鬥濕羅衣。",
            "新秋女伴各相逢，罨畫船飛別浦中。",
            "旋折荷花伴歌舞，夕陽斜照滿衣紅。",
            "少年相逐採蓮回，羅帽羅衫巧制裁。",
            "每到岸頭長拍水，競提纖手出船來。",
            "早春楊柳引長條，倚岸沿堤一面高。",
            "稱與畫船牽錦纜，暖風搓出彩絲絛。",
            "內家宣錫生辰宴，隔夜諸宮進禦花。",
            "後殿未聞宮主入，東門先報下金車。",
            "端午生衣進禦床，赭黃羅帕覆金箱。",
            "美人捧入南熏殿，玉腕斜封彩縷長。",
            "選進仙韶第一人，才勝羅綺不勝春。",
            "重教按舞桃花下，只踏殘紅作地裀。",
            "侍女爭揮玉彈弓，金丸飛入亂花中。",
            "一時驚起流鶯散，踏落殘花滿地紅。",
            "七寶闌幹白玉除，新開涼殿幸金輿。",
            "一溝泛碧流春水，四面瓊鉤搭綺疏。",
            "山樓彩鳳棲寒月，宴殿金麟吐禦香。",
            "蜀錦地衣呈隊舞，教頭先出拜君王。",
            "天外明河翻玉浪，樓西涼月湧金盆。",
            "香銷甲乙床前帳，宮鎖玲瓏閉殿門。",
            "細風欹葉撼宮梧，早怯秋寒著繡繻。玉宇無人雙燕去，一彎新月上金樞。",
            "夜寒金屋篆煙飛，燈燭分明在紫微。",
            "漏永禁宮三十六，燕回爭踏月輪歸。",
            "曉吹翩翩動翠旗，爐煙千疊瑞雲飛。",
            "何人奏對偏移刻，禦史天香隔繡衣。",
            "金井秋啼絡緯聲，出花宮漏報嚴更。",
            "不知誰是金鑾直，玉宇沉沉夜氣清。",
            "內庭秋燕玉池東，香散荷花水殿風。",
            "阿監采菱牽錦纜，月明猶在畫船中。",
            "東宮花燭彩樓新，天上仙橋上鎖春。",
            "偏出六宮歌舞奏，嫦娥初到月虛輪。",
            "紗幔薄垂金麥穗，簾鉤纖掛玉蔥條。",
            "樓西別起長春殿，香碧紅泥透蜀椒。",
            "翠華香重玉爐添，雙鳳樓頭曉日暹。",
            "扇掩紅鸞金殿悄，一聲清蹕卷珠簾。",
            "金作蟠龍繡作麟，壺中樓閣禁中春。",
            "君王避暑來游幸，風月橫秋氣象新。",
            "清曉自傾花上露，冷侵宮殿玉蟾蜍。",
            "擘開五色銷金紙，碧鎖窗前學草書。",
            "翠鈿貼靨輕如笑，玉鳳雕釵嫋欲飛。",
            "拂曉賀春皇帝閣，彩衣金勝近龍衣。",
            "瑣聲金徹閣門環，簾卷珍珠十二間。",
            "別殿春風呼萬歲，中丞新押散朝班。",
            "雞人報曉傳三唱，玉井金床轉轆轤。",
            "煙引禦爐香繞殿，漏簽初刻上銅壺。",
            "禦按橫金殿幄紅，扇開雲表露天容。",
            "太常奏備三千曲，樂府新調十二鐘。",
            "宮女熏香進禦衣，殿門開鎖請金匙。",
            "朝陽初上黃金屋，禁夜春深晝漏遲。",
            "三月金明柳絮飛，岸花堤草弄春時。",
            "樓船百戲催宣賜，禦輦今年不上池。",
            "內人稀見水秋千，爭擘珠簾帳殿前。",
            "第一錦標誰奪得，右軍輸卻小龍船。",
            "夜色樓臺月數層，金猊煙穗繞觚棱。",
            "重廊屈折連三殿，密上真珠百寶燈。",
            "天門晏閉九重關，樓倚銀河氣象間。",
            "一點星球重絳闕，五雲仙仗下蓬山。",
            "禁裏春濃蝶自飛，禦蠶眠處弄新絲。",
            "碧窗盡日教鸚鵡，念得君王數首詩。",
            "鬥草深宮玉檻前，春蒲如箭荇如錢。",
            "不知紅藥闌幹曲，日暮何人落翠鈿。",
            "太液波清水殿涼，畫船驚起宿鴛鴦。",
            "翠眉不及池邊柳，取次飛花入建章。",
            "御座垂簾繡額單，冰山重疊貯金盤。",
            "玉清迢遞無塵到，殿角東西五月寒。",
            "春心滴破花邊漏，曉夢敲回禁裏鐘。",
            "十二楚山何處是，禦樓曾見兩三峰。",
            "博山夜宿沈香火，帳外時聞暖鳳笙。",
            "理遍從頭新上曲，殿前龍直未交更。",
            "春殿千官宴卻歸，上林鶯舌報花時。",
            "宣徽旋進新裁曲，學士爭吟應詔詩。",
            "釣線沈波漾彩舟，魚爭芳餌上龍鉤。",
            "內人急捧金盤接，撥剌紅鱗躍未休。",
            "蕙炷香銷燭影殘，禦衣熏盡輒更闌。",
            "歸來困頓眠紅帳，一枕西風夢裏寒。",
            "東宮降誕挺佳辰，少海星邊擁瑞雲。",
            "中尉傳聞三日宴，翰林當撰洗兒文。",
            "酒庫新修近水傍，潑醅初熟五雲漿。",
            "殿前供禦頻宣索，追入花間一陣香。",
            "白藤花限白銀花，合子門當寢殿斜。",
            "近被宮中知了事，每來隨駕使煎茶。",
            "西球場裏打球回，禦宴先于苑內開。",
            "宣索教坊諸伎樂，傍池催喚入船來。",
            "昭儀侍宴足精神，玉燭抽看記飲巡。",
            "倚賴識書為錄事，燈前時複錯瞞人。",
            "後宮阿監裹羅巾，出入經過苑囿頻。",
            "承奉聖顏憂誤失，就中長怕內夫人。",
            "管弦聲急滿龍池，宮女藏鉤夜宴時。",
            "好是聖人親捉得，便將濃墨掃雙眉。",
            "密室紅泥地火爐，內人冬日晚傳呼。",
            "今宵駕幸池頭宿，排比椒房得暖無。",
            "畫船花舫總新妝，進入池心近島傍。",
            "松柏樓窗楠木板，暖風吹過一團香。",
            "三清台近苑牆東，樓檻層層映水紅。",
            "盡日綺羅人度曲，管弦聲在半天中。",
            "安排諸院接行廊，外檻周回十裏強。",
            "青錦地衣紅繡毯，盡鋪龍腦鬱金香。",
            "安排竹柵與笆籬，養得新生鵓鴿兒。",
            "宣受內家專喂飼，花毛間看總皆知。",
            "年初十五最風流，新賜雲鬟便上頭。",
            "按罷霓裳歸院裏，畫樓雲閣總重修。",
            "金畫香台出露盤，黃龍雕刻繞朱闌。",
            "焚修每遇三元節，天子親簪白玉冠。",
            "六宮一例雞冠子，新樣交鐫白玉花。",
            "欲試澹妝兼道服，面前宣與唾盂家。",
            "三月櫻桃乍熟時，內人相引看紅枝。",
            "回頭索取黃金彈，繞樹藏身打雀兒。",
            "小小宮娥到內園，未梳雲鬢臉如蓮。",
            "自從配與夫人後，不使尋花亂入船。",
            "錦城上起凝煙閣，擁殿遮樓一向高。",
            "認得聖顏遙望見，碧闌幹映赭黃袍。",
            "水車踏水上宮城，寢殿簷頭滴滴鳴。",
            "助得聖人高枕興，夜涼長作遠灘聲。",
            "平頭船子小龍床，多少神仙立禦旁。",
            "旋刺篙竿令過岸，滿池春水蘸紅妝。",
            "苑東天子愛巡遊，禦岸花堤枕碧流。",
            "新教內人供射鴨，長將弓箭繞池頭。",
            "羅衫玉帶最風流，斜插銀篦慢裹頭。",
            "閑向殿前騎禦馬，揮鞭橫過小紅樓。",
            "沉香亭子傍池斜，夏日巡遊歇翠華。",
            "簾畔玉盆盛淨水，內人手裏剖銀瓜。",
            "薄羅衫子透肌膚，夏日初長板閣虛。",
            "獨自憑闌無一事，水風涼處讀文書。",
            "婕妤生長帝王家，常近龍顏逐翠華。",
            "楊柳岸長春日暮，傍池行困倚桃花。",
            "月頭支給買花錢，滿殿宮人近數千。",
            "遇著唱名多不語，含羞走過禦床前。",
            "小雨霏微潤綠苔，石楠紅杏傍池開。",
            "一枝插向金瓶裏，捧進君王玉殿來。",
            "錦鱗躍水出浮萍，荇草牽風翠帶橫。",
            "恰似金梭攛碧沼，好題幽恨寫閨情。",
            "春天睡起曉妝成，隨侍君王觸處行。",
            "畫得自家梳洗樣，相憑女伴把來呈。",
            "舞頭皆著畫羅衣，唱得新翻禦制詞。",
            "每日內庭聞教隊，樂聲飛上到龍墀。",
            "春早尋花入內園，競傳宣旨欲黃昏。",
            "明朝駕幸遊蠶市，暗使氈車就苑門。",
            "半夜搖船載內家，水門紅蠟一行斜。",
            "聖人正在宮中飲，宣使池頭旋折花。",
            "春日龍池小宴開，岸邊亭子號流杯。",
            "沈檀刻作神仙女，對捧金尊水上來。",
            "梨園子弟簇池頭，小樂攜來候宴遊。",
            "旋炙銀笙先按拍，海棠花下合梁州。",
            "慢梳鬟髻著輕紅，春早爭求芍藥叢。",
            "近日承恩移住處，夾城裏面占新宮。",
            "別色官司禦輦家，黃衫束帶臉如花。",
            "深宮內院參承慣，常從金輿到日斜。",
            "日高房裏學圍棋，等候官家未出時。",
            "為賭金錢爭路數，專憂女伴怪來遲。",
            "摴蒱冷澹學投壺，箭倚腰身約畫圖。",
            "盡對君王稱妙手，一人來射一人輸。",
            "慢揎紅袖指纖纖，學釣池魚傍水邊。",
            "忍冷不禁還自去，釣竿常被別人牽。",
            "宣城院約池南岸，粉壁紅窗畫不成。",
            "總是一人行幸處，徹宵聞奏管弦聲。",
            "丹霞亭浸池心冷，曲沼門含水腳清。",
            "傍岸鴛鴦皆著對，時時出向淺沙行。",
            "楊柳陰中引禦溝，碧梧桐樹擁朱樓。",
            "金陵城共滕王閣，畫向丹青也合羞。",
            "晚來隨駕上城遊，行到東西百子樓。",
            "回望苑中花柳色，綠陰紅豔滿池頭。",
            "牡丹移向苑中栽，儘是藩方進入來。",
            "未到末春緣地暖，數般顏色一時開。",
            "明朝臘日官家出，隨駕先須點內人。",
            "回鶻衣裝回鶻馬，就中偏稱小腰身。",
            "盤鳳鞍韉閃色妝，黃金壓胯紫遊韁。",
            "自從揀得真龍種，別置東頭小馬坊。",
            "翠輦每從城畔出，內人相次簇池隈。",
            "嫩荷花裏搖船去，一陣香風逐水來。",
            "高燒紅燭點銀燈，秋晚花池景色澄。",
            "今夜聖人新殿宿，後宮相競覓祇承。",
            "苑中排比宴秋宵，弦管掙摐各自調。",
            "日晚閣門傳聖旨，明朝盡放紫宸朝。",
            "夜深飲散月初斜，無限宮嬪亂插花。",
            "近侍婕妤先過水，遙聞隔岸喚船家。",
            "宮娥小小豔紅妝，唱得歌聲繞畫梁。",
            "緣是太妃新進入，座前頒賜小羅箱。",
            "池心小樣釣魚船，入玩偏宜向晚天。",
            "掛得彩帆教便放，急風吹過水門前。",
            "傍池居住有漁家，收網搖船到淺沙。",
            "預進活魚供日料，滿筐跳躍白銀花。",
            "秋晚紅妝傍水行，競將衣袖撲蜻蜓。",
            "回頭瞥見宮中喚，幾度藏身入畫屏。",
            "禦溝春水碧于天，宮女尋花入內園。",
            "汗濕紅妝行漸困，岸頭相喚洗花鈿。",
            "亭高百尺立春風，引得君王到此中。",
            "床上翠屏開六扇，折枝花綻牡丹紅。",
            "內人承寵賜新房，紅紙泥窗繞畫廊。",
            "種得海柑才結子，乞求自送與君王。",
            "翡翠簾前日影斜，禦溝春水浸成霞。",
            "侍臣向晚隨天步，共看池頭滿樹花。",
            "金碧闌幹倚岸邊，捲簾初聽一聲蟬。",
            "殿頭日午搖紈扇，宮女爭來玉座前。",
            "嫩荷香撲釣魚亭，水面文魚作隊行。",
            "宮女齊來池畔看，傍簾呼喚勿高聲。",
            "新翻酒令著詞章，侍宴初聞憶卻忙。",
            "宣使近臣傳賜本，書家院裏遍抄將。",
            "寒食清明小殿旁，彩樓雙夾鬥雞場。",
            "內人對禦分明看，先賭紅羅被十床。",
            "寢殿門前曉色開，紅泥藥樹間花栽。",
            "君王未起翠簾卷，又發宮人上直來。",
            "海棠花發盛春天，游賞無時引禦筵。",
            "繞岸結成紅錦帳，暖枝猶拂畫樓船。",
            "日晚宮人外按回，自牽驄馬出林隈。",
            "御前接得高叉手，射得山雞喜進來。",
            "朱雀門高花外開，球場空闊淨塵埃。",
            "預排白兔兼蒼狗，等候君王按鶻來。",
            "會仙觀內玉清壇，新點宮人作女冠。",
            "每度駕來羞不出，羽衣初著怕人看。",
            "老大初教學道人，鹿皮冠子澹黃裙。",
            "後宮歌舞今拋擲，每日焚香事老君。",
            "法雲寺裏中元節，又是官家誕降辰。",
            "滿殿香花爭供養，內園先占得鋪陳。",
            "金章紫綬選高班，每每東頭近聖顏。",
            "才藝足當恩寵別，只堪供奉一場閑。",
            "內人深夜學迷藏，遍繞花叢水岸傍。",
            "乘興忽來仙洞裏，大家尋覓一時忙。",
            "小院珠簾著地垂，院中排比不相知。",
            "羨他鸚鵡能言語，窗裏偷教鴝鵒兒。",
            "島樹高低約浪痕，苑中斜日欲黃昏。",
            "樹頭木刻雙飛鶴，蕩起晴空映水門。",
            "大臣承寵賜新莊，梔子園東柳岸傍。",
            "今日聖恩親幸到，板橋頭是讀書堂。",
            "樹葉初成鳥護窠，石榴花裏笑聲多。",
            "眾中遺卻金釵子，拾得從他要贖麼。",
            "小殿初成粉未幹，貴妃姊妹自來看。",
            "為逢好日先移入，續向街西索牡丹。",
            "內人相續報花開，准擬君王便看來。",
            "逢著五弦琴繡袋，宜春院裏按歌回。",
            "巡吹慢遍不相和，暗數看誰曲校多。",
            "明日梨花園裏見，先須逐得內家歌。",
            "黃金合裏盛紅雪，重結香羅四出花。",
            "一一傍邊書敕字，中官送與大臣家。",
            "宮人早起笑相呼，不識階前掃地夫。",
            "乞與金錢爭借問，外頭還似此間無。",
            "小隨阿姊學吹笙，見好君王賜與名。",
            "夜拂玉床朝把鏡，黃金殿外不教行。",
            "日高殿裏有香煙，萬歲聲長動九天。",
            "妃子院中初降誕，內人爭乞洗兒錢。",
            "宮花不共外花同，正月長生一半紅。",
            "供禦櫻桃看守別，直無鴉鵲到園中。",
            "殿前鋪設兩邊樓，寒食宮人步打球。",
            "一半走來爭跪拜，上棚先謝得頭籌。",
            "大儀前日暖房來，囑向朝陽乞藥栽。",
            "敕賜一窠紅躑躅，謝恩未了奏花開。",
            "御前新賜紫羅襦，步步金階上軟輿。",
            "宮局總來為喜樂，院中新拜內尚書。",
            "鸚鵡誰教轉舌關，內人手裏養來奸。",
            "語多更覺承恩澤，數對君王憶隴山。",
            "分朋閑坐賭櫻桃，收卻投壺玉腕勞。",
            "各把沈香雙陸子，局中鬥累阿誰高。",
            "禁寺紅樓內裏通，笙歌引駕夾城東。",
            "裹頭宮監堂前立，手把牙鞘竹彈弓。",
            "舞來汗濕羅衣徹，樓上人扶下玉梯。",
            "歸到院中重洗面，金花盆裏潑銀泥。",
            "宿妝殘粉未明天，總立昭陽花樹邊。",
            "寒食內人長白打，庫中先散與金錢。",
            "眾中偏得君王笑，偷把金箱筆硯開。",
            "書破紅蠻隔子上，旋推當直美人來。",
            "水中芹葉土中花，拾得還將避眾家。",
            "總待別人般數盡，袖中拈出郁金芽。",
            "玉簫改調箏移柱，催換紅羅繡舞筵。",
            "未戴柘枝花帽子，兩行宮監在簾前。",
            "窗窗戶戶院相當，總有珠簾玳瑁床。",
            "雖道君王不來宿，帳中長是炷牙香。"
        ],
        "notes": [
            ""
        ],
        "volume": "卷七百九十八",
        "no#": 1
    },
    {
        "title": "述國亡詩",
        "author": "花蕊夫人",
        "biography": "",
        "paragraphs": [
            "君王城上豎降旗，妾在深宮那得知。",
            "十四萬人齊解甲，寧無一個是男兒。"
        ],
        "notes": [
            ""
        ],
        "volume": "卷七百九十八",
        "no#": 2
    }
]