[
    {
        "title": "哭柏岩和尚",
        "author": "賈島",
        "biography": "",
        "paragraphs": [
            "苔覆石床新，師曾占幾春。寫留行道影，焚卻坐禪身。",
            "塔院關松雪，經房鎖隙塵。自嫌雙淚下，不是解空人。"
        ],
        "notes": [
            ""
        ],
        "volume": "卷五百七十二",
        "no#": 1
    },
    {
        "title": "山中道士",
        "author": "賈島",
        "biography": "",
        "paragraphs": [
            "頭髮梳千下，休糧帶瘦容。養雛成大鶴，種子作高松。",
            "白石通宵煮，寒泉盡日舂。不曾離隱處，那得世人逢。"
        ],
        "notes": [
            ""
        ],
        "volume": "卷五百七十二",
        "no#": 2
    },
    {
        "title": "就可公宿",
        "author": "賈島",
        "biography": "",
        "paragraphs": [
            "十裏尋幽寺，寒流數派分。僧同雪夜坐，雁向草堂聞。",
            "靜語終燈焰，餘生許嶠雲。由來多抱疾，聲不達明君。"
        ],
        "notes": [
            ""
        ],
        "volume": "卷五百七十二",
        "no#": 3
    },
    {
        "title": "旅遊",
        "author": "賈島",
        "biography": "",
        "paragraphs": [
            "此心非一事，書劄若為傳。舊國別多日，故人無少年。",
            "空巢霜葉落，疏牖水螢穿。留得林僧宿，中宵坐默然。"
        ],
        "notes": [
            ""
        ],
        "volume": "卷五百七十二",
        "no#": 4
    },
    {
        "title": "送鄒明府游靈武",
        "author": "賈島",
        "biography": "",
        "paragraphs": [
            "曾宰西畿縣，三年馬不肥。債多平劍與，官滿載書歸。",
            "邊雪藏行徑，林風透臥衣。靈州聽曉角，客館未開扉。"
        ],
        "notes": [
            ""
        ],
        "volume": "卷五百七十二",
        "no#": 5
    },
    {
        "title": "題皇甫荀藍田廳",
        "author": "賈島",
        "biography": "",
        "paragraphs": [
            "任官經一年，縣與玉峰連。竹籠拾山果，瓦瓶擔石泉。",
            "客歸秋雨後，印鎖暮鐘前。久別丹陽浦，時時夢釣船。"
        ],
        "notes": [
            ""
        ],
        "volume": "卷五百七十二",
        "no#": 6
    },
    {
        "title": "贈王將軍",
        "author": "賈島",
        "biography": "",
        "paragraphs": [
            "宿衛爐煙近，除書墨未幹。馬曾金鏃中，身有寶刀瘢。",
            "父子同時捷，君王畫陣看。何當為外帥，白日出長安。"
        ],
        "notes": [
            ""
        ],
        "volume": "卷五百七十二",
        "no#": 7
    },
    {
        "title": "下第",
        "author": "賈島",
        "biography": "",
        "paragraphs": [
            "下第隻空囊，如何住帝鄉。杏園啼百舌，誰醉在花傍。",
            "淚落故山遠，病來春草長。知音逢豈易，孤棹負三湘。"
        ],
        "notes": [
            ""
        ],
        "volume": "卷五百七十二",
        "no#": 8
    },
    {
        "title": "寄賀蘭朋吉",
        "author": "賈島",
        "biography": "",
        "paragraphs": [
            "往往東林下，花香似火焚。故園從小別，夜雨近秋聞。",
            "野菜連寒水，枯株簇古墳。泛舟同遠客，尋寺入幽雲。",
            "斜日扉多掩，荒田徑細分。相思蟬幾處，偶坐蝶成群。",
            "會宿曾論道，登高省議文。苦吟遙可想，邊葉向紛紛。"
        ],
        "notes": [
            ""
        ],
        "volume": "卷五百七十二",
        "no#": 9
    },
    {
        "title": "憶吳處士",
        "author": "賈島",
        "biography": "",
        "paragraphs": [
            "半夜長安雨，燈前越客吟。孤舟行一月，萬水與千岑。",
            "島嶼夏雲起，汀洲芳草深。何當折松葉，拂石剡溪陰。"
        ],
        "notes": [
            ""
        ],
        "volume": "卷五百七十二",
        "no#": 10
    },
    {
        "title": "哭孟郊",
        "author": "賈島",
        "biography": "",
        "paragraphs": [
            "身死聲名在，多應萬古傳。寡妻無子息，破宅帶林泉。",
            "塚近登山道，詩隨過海船。故人相吊後，斜日下寒天。"
        ],
        "notes": [
            ""
        ],
        "volume": "卷五百七十二",
        "no#": 11
    },
    {
        "title": "送崔定",
        "author": "賈島",
        "biography": "",
        "paragraphs": [
            "未知遊子意，何不避炎蒸。幾日到漢水，新蟬鳴杜陵。",
            "秋江待得月，夜語恨無僧。巴峽吟過否，連天十二層。"
        ],
        "notes": [
            ""
        ],
        "volume": "卷五百七十二",
        "no#": 12
    },
    {
        "title": "寄白閣默公",
        "author": "賈島",
        "biography": "",
        "paragraphs": [
            "已知歸白閣，山遠晚晴看。石室人心靜，冰潭月影殘。",
            "微雲分片滅，古木落薪幹。後夜誰聞磬，西峰絕頂寒。"
        ],
        "notes": [
            ""
        ],
        "volume": "卷五百七十二",
        "no#": 13
    },
    {
        "title": "雨後宿劉司馬池上",
        "author": "賈島",
        "biography": "",
        "paragraphs": [
            "藍溪秋漱玉，此地漲清澄。蘆葦聲兼雨，芰荷香繞燈。",
            "岸頭秦古道，亭面漢荒陵。靜想泉根本，幽崖落幾層。"
        ],
        "notes": [
            ""
        ],
        "volume": "卷五百七十二",
        "no#": 14
    },
    {
        "title": "送朱可久歸越中",
        "author": "賈島",
        "biography": "",
        "paragraphs": [
            "石頭城下泊，北固暝鐘初。汀鷺潮沖起，船窗月過虛。",
            "吳山侵越眾，隋柳入唐疏。日欲躬調膳，辟來何府書。"
        ],
        "notes": [
            ""
        ],
        "volume": "卷五百七十二",
        "no#": 15
    },
    {
        "title": "送田卓入華山",
        "author": "賈島",
        "biography": "",
        "paragraphs": [
            "幽深足暮蟬，驚覺石床眠。瀑布五千仞，草堂瀑布邊。",
            "壇松涓滴露，嶽月泬寥天。鶴過君須看，上頭應有仙。"
        ],
        "notes": [
            ""
        ],
        "volume": "卷五百七十二",
        "no#": 16
    },
    {
        "title": "送董正字常州覲省",
        "author": "賈島",
        "biography": "",
        "paragraphs": [
            "相逐一行鴻，何時出磧中。江流翻白浪，木葉落青楓。",
            "輕楫浮吳國，繁霜下楚空。春來歡侍阻，正字在東宮。"
        ],
        "notes": [
            ""
        ],
        "volume": "卷五百七十二",
        "no#": 17
    },
    {
        "title": "酬姚少府",
        "author": "賈島",
        "biography": "",
        "paragraphs": [
            "梅樹與山木，俱應搖落初。柴門掩寒雨，蟲響出秋蔬。",
            "枯槁彰清鏡，孱愚友道書。刊文非不朽，君子自相于。"
        ],
        "notes": [
            ""
        ],
        "volume": "卷五百七十二",
        "no#": 18
    },
    {
        "title": "送無可上人",
        "author": "賈島",
        "biography": "",
        "paragraphs": [
            "圭峰霽色新，送此草堂人。麈尾同離寺，蛩鳴暫別親。",
            "獨行潭底影，數息樹邊身。終有煙霞約，天臺作近鄰。"
        ],
        "notes": [
            ""
        ],
        "volume": "卷五百七十二",
        "no#": 19
    },
    {
        "title": "送李騎曹",
        "author": "賈島",
        "biography": "",
        "paragraphs": [
            "歸騎雙旌遠，歡生此別中。蕭關分磧路，嘶馬背寒鴻。",
            "朔色晴天北，河源落日東。賀蘭山頂草，時動卷帆風。"
        ],
        "notes": [
            ""
        ],
        "volume": "卷五百七十二",
        "no#": 20
    },
    {
        "title": "送烏行中石淙別業",
        "author": "賈島",
        "biography": "",
        "paragraphs": [
            "寒水長繩汲，丁泠數滴翻。草通石淙脈，硯帶海潮痕。",
            "嶽色何曾遠，蟬聲尚未繁。勞思當此夕，苗稼在西原。"
        ],
        "notes": [
            ""
        ],
        "volume": "卷五百七十二",
        "no#": 21
    },
    {
        "title": "送覺興上人歸中條山兼謁河中李司空",
        "author": "賈島",
        "biography": "",
        "paragraphs": [
            "又憶西岩寺，秦原草白時。山尋樵徑上，人到雪房遲。",
            "暮磬潭泉凍，荒林野燒移。聞師新譯偈，說擬對旌麾。"
        ],
        "notes": [
            ""
        ],
        "volume": "卷五百七十二",
        "no#": 22
    },
    {
        "title": "寄無可上人",
        "author": "賈島",
        "biography": "",
        "paragraphs": [
            "僻寺多高樹，涼天憶重遊。磬過溝水盡，月入草堂秋。",
            "穴蟻苔痕靜，藏蟬柏葉稠。名山思遍往，早晚到嵩丘。"
        ],
        "notes": [
            ""
        ],
        "volume": "卷五百七十二",
        "no#": 23
    },
    {
        "title": "南池",
        "author": "賈島",
        "biography": "",
        "paragraphs": [
            "蕭條微雨絕，荒岸抱清源。入舫山侵塞，分泉稻接村。",
            "秋聲依樹色，月影在蒲根。淹泊方難遂，他宵關夢魂。"
        ],
        "notes": [
            ""
        ],
        "volume": "卷五百七十二",
        "no#": 24
    },
    {
        "title": "寄龍池寺貞空二上人",
        "author": "賈島",
        "biography": "",
        "paragraphs": [
            "受請終南住，俱妨去石橋。林中秋信絕，峰頂夜禪遙。",
            "寒草煙藏虎，高松月照雕。霜天期到寺，寺置即前朝。"
        ],
        "notes": [
            ""
        ],
        "volume": "卷五百七十二",
        "no#": 25
    },
    {
        "title": "送貞空二上人",
        "author": "賈島",
        "biography": "",
        "paragraphs": [
            "林下中餐後，天涯欲去時。衡陽過有伴，夢澤出應遲。",
            "石磬疏寒韻，銅瓶結夜澌。殷勤訝此別，且未定歸期。"
        ],
        "notes": [
            ""
        ],
        "volume": "卷五百七十二",
        "no#": 26
    },
    {
        "title": "送裴校書",
        "author": "賈島",
        "biography": "",
        "paragraphs": [
            "拜官從秘省，署職在藩維。多故長疏索，高秋遠別離。",
            "天寒泗上醉，夜靜岳陽棋。使府臨南海，帆飛到不遲。"
        ],
        "notes": [
            ""
        ],
        "volume": "卷五百七十二",
        "no#": 27
    },
    {
        "title": "升道精舍南台對月寄姚合",
        "author": "賈島",
        "biography": "",
        "paragraphs": [
            "月向南台見，秋霖洗滌餘。出逢危葉落，靜看眾峰疏。",
            "冷露常時有，禪窗此夜虛。相思聊悵望，潤氣遍衣初。"
        ],
        "notes": [
            ""
        ],
        "volume": "卷五百七十二",
        "no#": 28
    },
    {
        "title": "即事",
        "author": "賈島",
        "biography": "",
        "paragraphs": [
            "索莫對孤燈，陰雲積幾層。自嗟憐十上，誰肯待三征。",
            "心被通人見，文叨大匠稱。悲秋秦塞草，懷古漢家陵。",
            "城靜高崖樹，漏多幽沼冰。過聲沙島鷺，絕行石庵僧。",
            "豈謂舊廬在，誰言歸未曾。"
        ],
        "notes": [
            ""
        ],
        "volume": "卷五百七十二",
        "no#": 29
    },
    {
        "title": "黃子陂上韓吏部",
        "author": "賈島",
        "biography": "",
        "paragraphs": [
            "石樓雲一別，二十二三春。相逐升堂者，幾為埋骨人。",
            "涕流聞度瘴，病起喜還秦。曾是令勤道，非惟恤在迍。",
            "疏衣蕉縷細，爽味茗芽新。鐘絕滴殘雨，螢多無近鄰。",
            "溪潭承到數，位秩見辭頻。若個山招隱，機忘任此身。"
        ],
        "notes": [
            ""
        ],
        "volume": "卷五百七十二",
        "no#": 30
    },
    {
        "title": "投李益",
        "author": "賈島",
        "biography": "",
        "paragraphs": [
            "四十歸燕字，千年外始吟。已將書北嶽，不用比南金。"
        ],
        "notes": [
            ""
        ],
        "volume": "卷五百七十二",
        "no#": 31
    },
    {
        "title": "吊孟協律",
        "author": "賈島",
        "biography": "",
        "paragraphs": [
            "才行古人齊，生前品位低。葬時貧賣馬，遠日哭惟妻。",
            "孤塚北邙外，空齋中嶽西。集詩應萬首，物象遍曾題。"
        ],
        "notes": [
            ""
        ],
        "volume": "卷五百七十二",
        "no#": 32
    },
    {
        "title": "送人適越",
        "author": "賈島",
        "biography": "",
        "paragraphs": [
            "高城滿夕陽，何事欲沾裳。遷客蓬蒿暮，遊人道路長。",
            "晴湖勝鏡碧，寒柳似金黃。若有相思夢，殷勤載八行。"
        ],
        "notes": [
            ""
        ],
        "volume": "卷五百七十二",
        "no#": 33
    },
    {
        "title": "送僧游衡岳",
        "author": "賈島",
        "biography": "",
        "paragraphs": [
            "心知衡岳路，不怕去人稀。船裏猶鳴磬，溪頭自曝衣。",
            "有家從小別，無寺不言歸。料得逢寒住，當禪雪滿扉。"
        ],
        "notes": [
            ""
        ],
        "volume": "卷五百七十二",
        "no#": 34
    },
    {
        "title": "送路",
        "author": "賈島",
        "biography": "",
        "paragraphs": [
            "別我就蓬蒿，日斜飛伯勞。龍門流水急，嵩岳片雲高。",
            "歎命無知己，梳頭落白毛。從軍當此去，風起廣陵濤。"
        ],
        "notes": [
            ""
        ],
        "volume": "卷五百七十二",
        "no#": 35
    },
    {
        "title": "洛陽道中寄弟",
        "author": "賈島",
        "biography": "",
        "paragraphs": [
            "趨走迫流年，慚經此路偏。密雲埋二室，積雪度三川。",
            "生類梗萍泛，悲無金石堅。翻鴻有歸翼，極目仰聯翩。"
        ],
        "notes": [
            ""
        ],
        "volume": "卷五百七十二",
        "no#": 36
    },
    {
        "title": "登江亭晚望",
        "author": "賈島",
        "biography": "",
        "paragraphs": [
            "浩渺浸雲根，煙嵐沒遠村。鳥歸沙有跡，帆過浪無痕。",
            "望水知柔性，看山欲倦魂。縱情猶未已，回馬欲黃昏。"
        ],
        "notes": [
            ""
        ],
        "volume": "卷五百七十二",
        "no#": 37
    },
    {
        "title": "送耿處士",
        "author": "賈島",
        "biography": "",
        "paragraphs": [
            "一瓶離別酒，未盡即言行。萬水千山路，孤舟幾月程。",
            "川原秋色靜，蘆葦晚風鳴。迢遞不歸客，人傳虛隱名。"
        ],
        "notes": [
            ""
        ],
        "volume": "卷五百七十二",
        "no#": 38
    },
    {
        "title": "過唐校書書齋",
        "author": "賈島",
        "biography": "",
        "paragraphs": [
            "池滿風吹竹，時時得爽神。聲齊雛鳥語，畫卷老僧真。",
            "月出行幾步，花開到四鄰。江湖心自切，未可掛頭巾。"
        ],
        "notes": [
            ""
        ],
        "volume": "卷五百七十二",
        "no#": 39
    },
    {
        "title": "送杜秀才東游",
        "author": "賈島",
        "biography": "",
        "paragraphs": [
            "東遊誰見待，盡室寄長安。別後葉頻落，去程山已寒。",
            "大河風色度，曠野燒煙殘。匣有青銅鏡，時將照鬢看。"
        ],
        "notes": [
            ""
        ],
        "volume": "卷五百七十二",
        "no#": 40
    },
    {
        "title": "送天臺僧",
        "author": "賈島",
        "biography": "",
        "paragraphs": [
            "遠夢歸華頂，扁舟背岳陽。寒蔬修淨食，夜浪動禪床。",
            "雁過孤峰曉，猿啼一樹霜。身心無別念，餘習在詩章。"
        ],
        "notes": [
            ""
        ],
        "volume": "卷五百七十二",
        "no#": 41
    },
    {
        "title": "懷紫閣隱者",
        "author": "賈島",
        "biography": "",
        "paragraphs": [
            "寂寥思隱者，孤燭坐秋霖。梨栗猿喜熟，雲山僧說深。",
            "寄書應不到，結伴擬同尋。廢寢方終夕，迢迢紫閣心。"
        ],
        "notes": [
            ""
        ],
        "volume": "卷五百七十二",
        "no#": 42
    },
    {
        "title": "雨夜同厲玄懷皇甫荀",
        "author": "賈島",
        "biography": "",
        "paragraphs": [
            "桐竹繞庭匝，雨多風更吹。還如舊山夜，臥聽瀑泉時。",
            "磧雁來期近，秋鐘到夢遲。溝西吟苦客，中夕話兼思。"
        ],
        "notes": [
            ""
        ],
        "volume": "卷五百七十二",
        "no#": 43
    },
    {
        "title": "秋暮",
        "author": "賈島",
        "biography": "",
        "paragraphs": [
            "北門楊柳葉，不覺已繽紛。值鶴因臨水，迎僧忽背雲。",
            "白須相並出，清淚兩行分。默默空朝夕，苦吟誰喜聞。"
        ],
        "notes": [
            ""
        ],
        "volume": "卷五百七十二",
        "no#": 44
    },
    {
        "title": "哭胡遇",
        "author": "賈島",
        "biography": "",
        "paragraphs": [
            "夭壽知齊理，何曾免歎嗟。祭回收朔雪，吊後折寒花。",
            "野水秋吟斷，空山暮影斜。弟兄相識遍，猶得到君家。"
        ],
        "notes": [
            ""
        ],
        "volume": "卷五百七十二",
        "no#": 45
    },
    {
        "title": "送丹師歸閩中",
        "author": "賈島",
        "biography": "",
        "paragraphs": [
            "波濤路杳然，衰柳落陽蟬。行李經雷電，禪前漱島泉。",
            "歸林久別寺，過越未離船。自說從今去，身應老海邊。"
        ],
        "notes": [
            ""
        ],
        "volume": "卷五百七十二",
        "no#": 46
    },
    {
        "title": "送安南惟鑒法師",
        "author": "賈島",
        "biography": "",
        "paragraphs": [
            "講經春殿裏，花繞禦床飛。南海幾回渡，舊山臨老歸。",
            "潮搖蠻草落，月濕島松微。空水既如彼，往來消息稀。"
        ],
        "notes": [
            ""
        ],
        "volume": "卷五百七十二",
        "no#": 47
    },
    {
        "title": "題李凝幽居",
        "author": "賈島",
        "biography": "",
        "paragraphs": [
            "閒居少鄰並，草徑入荒園。鳥宿池邊樹，僧敲月下門。",
            "過橋分野色，移石動雲根。暫去還來此，幽期不負言。"
        ],
        "notes": [
            ""
        ],
        "volume": "卷五百七十二",
        "no#": 48
    },
    {
        "title": "送韓湘",
        "author": "賈島",
        "biography": "",
        "paragraphs": [
            "掛席從古路，長風起廣津。楚城花未發，上苑蝶來新。",
            "半沒湖波月，初生島草春。孤霞臨石鏡，極浦映村神。",
            "細響吟幹葦，餘馨動遠蘋。欲憑將一劄，寄與沃洲人。"
        ],
        "notes": [
            ""
        ],
        "volume": "卷五百七十二",
        "no#": 49
    },
    {
        "title": "寄董武",
        "author": "賈島",
        "biography": "",
        "paragraphs": [
            "雖同一城裏，少省得從容。門掩園林僻，日高巾幘慵。",
            "孤鴻來半夜，積雪在諸峰。正憶毗陵客，聲聲隔水鐘。"
        ],
        "notes": [
            ""
        ],
        "volume": "卷五百七十二",
        "no#": 50
    },
    {
        "title": "宿贇上人房",
        "author": "賈島",
        "biography": "",
        "paragraphs": [
            "階前多是竹，閑地擬栽松。朱點草書疏，雪平麻履蹤。",
            "禦溝寒夜雨，宮寺靜時鐘。此時無他事，來尋不厭重。"
        ],
        "notes": [
            ""
        ],
        "volume": "卷五百七十二",
        "no#": 51
    },
    {
        "title": "訪李甘原居",
        "author": "賈島",
        "biography": "",
        "paragraphs": [
            "原西居處靜，門對曲江開。石縫銜枯草，查根上淨苔。",
            "翠微泉夜落，紫閣鳥時來。仍憶尋淇岸，同行采蕨回。"
        ],
        "notes": [
            ""
        ],
        "volume": "卷五百七十二",
        "no#": 52
    },
    {
        "title": "題山寺井",
        "author": "賈島",
        "biography": "",
        "paragraphs": [
            "沉沉百尺餘，功就豈斯須。汲早僧出定，鑿新蟲自無。",
            "藏源重嶂底，澄翳大空隅。此地如經劫，涼潭會共枯。"
        ],
        "notes": [
            ""
        ],
        "volume": "卷五百七十二",
        "no#": 53
    },
    {
        "title": "僻居無可上人相訪",
        "author": "賈島",
        "biography": "",
        "paragraphs": [
            "自從居此地，少有事相關。積雨荒鄰圃，秋池照遠山。",
            "硯中枯葉落，枕上斷雲閑。野客將禪子，依依偏往還。"
        ],
        "notes": [
            ""
        ],
        "volume": "卷五百七十二",
        "no#": 54
    },
    {
        "title": "送李餘及第歸蜀",
        "author": "賈島",
        "biography": "",
        "paragraphs": [
            "知音伸久屈，覲省去光輝。津渡逢清夜，途程盡翠微。",
            "雲當綿竹疊，鳥離錦江飛。肯寄書來否，原居出亦稀。"
        ],
        "notes": [
            ""
        ],
        "volume": "卷五百七十二",
        "no#": 55
    },
    {
        "title": "荒齋",
        "author": "賈島",
        "biography": "",
        "paragraphs": [
            "草合徑微微，終南對掩扉。晚涼疏雨絕，初曉遠山稀。",
            "落葉無青地，閑身著白衣。朴愚猶本性，不是學忘機。"
        ],
        "notes": [
            ""
        ],
        "volume": "卷五百七十二",
        "no#": 56
    },
    {
        "title": "夜喜賀蘭三見訪",
        "author": "賈島",
        "biography": "",
        "paragraphs": [
            "漏鐘仍夜淺，時節欲秋分。泉聒棲松鶴，風除翳月雲。",
            "踏苔行引興，枕石臥論文。即此尋常靜，來多只是君。"
        ],
        "notes": [
            ""
        ],
        "volume": "卷五百七十二",
        "no#": 57
    },
    {
        "title": "題青龍寺鏡公房",
        "author": "賈島",
        "biography": "",
        "paragraphs": [
            "一夕曾留宿，終南搖落時。孤燈岡舍掩，殘磬雪風吹。",
            "樹老因寒折，泉深出井遲。疏慵豈有事，多失上方期。"
        ],
        "notes": [
            ""
        ],
        "volume": "卷五百七十二",
        "no#": 58
    },
    {
        "title": "送陳判官赴綏德",
        "author": "賈島",
        "biography": "",
        "paragraphs": [
            "將軍邀入幕，束帶便離家。身暖蕉衣窄，天寒磧日斜。",
            "火燒岡斷葦，風卷雪平沙。絲竹豐州有，春來隻欠花。"
        ],
        "notes": [
            ""
        ],
        "volume": "卷五百七十二",
        "no#": 59
    },
    {
        "title": "送唐環歸敷水莊",
        "author": "賈島",
        "biography": "",
        "paragraphs": [
            "毛女峰當戶，日高頭未梳。地侵山影掃，葉帶露痕書。",
            "松徑僧尋藥，沙泉鶴見魚。一川風景好，恨不有吾廬。"
        ],
        "notes": [
            ""
        ],
        "volume": "卷五百七十二",
        "no#": 60
    },
    {
        "title": "原東居喜唐溫琪頻至",
        "author": "賈島",
        "biography": "",
        "paragraphs": [
            "曲江春草生，紫閣雪分明。汲井嘗泉味，聽鐘問寺名。",
            "墨研秋日雨，茶試老僧鐺。地近勞頻訪，烏紗出送迎。"
        ],
        "notes": [
            ""
        ],
        "volume": "卷五百七十二",
        "no#": 61
    },
    {
        "title": "送敡法師",
        "author": "賈島",
        "biography": "",
        "paragraphs": [
            "度歲不相見，嚴冬始出關。孤煙寒色樹，高雪夕陽山。",
            "瀑布寺應到，牡丹房甚閑。南朝遺跡在，此去幾時還。"
        ],
        "notes": [
            ""
        ],
        "volume": "卷五百七十二",
        "no#": 62
    },
    {
        "title": "寄錢庶子",
        "author": "賈島",
        "biography": "",
        "paragraphs": [
            "曲江春水滿，北岸掩柴關。只有僧鄰舍，全無物映山。",
            "樹陰終日掃，藥債來年還。猶記聽琴夜，寒燈竹屋間。"
        ],
        "notes": [
            ""
        ],
        "volume": "卷五百七十二",
        "no#": 63
    },
    {
        "title": "原上秋居",
        "author": "賈島",
        "biography": "",
        "paragraphs": [
            "關西又落木，心事複如何。歲月辭山久，秋霖入夜多。",
            "鳥從井口出，人自洛陽過。倚仗聊閑望，田家未剪禾。"
        ],
        "notes": [
            ""
        ],
        "volume": "卷五百七十二",
        "no#": 64
    },
    {
        "title": "夏夜",
        "author": "賈島",
        "biography": "",
        "paragraphs": [
            "原寺偏鄰近，開門物景澄。磬通多葉罅，月離片雲棱。",
            "寄宿山中鳥，相尋海畔僧。唯愁秋色至，乍可在炎蒸。"
        ],
        "notes": [
            ""
        ],
        "volume": "卷五百七十二",
        "no#": 65
    },
    {
        "title": "冬夜",
        "author": "賈島",
        "biography": "",
        "paragraphs": [
            "羈旅複經冬，瓢空盎亦空。淚流寒枕上，跡絕舊山中。",
            "淩結浮萍水，雪和衰柳風。曙光雞未報，嘹唳兩三鴻。"
        ],
        "notes": [
            ""
        ],
        "volume": "卷五百七十二",
        "no#": 66
    },
    {
        "title": "送厲宗上人",
        "author": "賈島",
        "biography": "",
        "paragraphs": [
            "擁策背岷峨，終南雨雪和。漱泉秋鶴至，禪樹夜猿過。",
            "高頂白雲盡，前山黃葉多。曾吟廬嶽上，月動九江波。"
        ],
        "notes": [
            ""
        ],
        "volume": "卷五百七十二",
        "no#": 67
    },
    {
        "title": "寄李存穆",
        "author": "賈島",
        "biography": "",
        "paragraphs": [
            "聞道船中病，似憂親弟兄。信來從水路，身去到柴城。",
            "久別長須鬢，相思書姓名。忽然消息絕，頻夢卻還京。"
        ],
        "notes": [
            ""
        ],
        "volume": "卷五百七十二",
        "no#": 68
    },
    {
        "title": "贈無懷禪師",
        "author": "賈島",
        "biography": "",
        "paragraphs": [
            "身從劫劫修，果以此生周。禪定石床暖，月移山樹秋。",
            "捧盂觀宿飯，敲磬過清流。不掩玄關路，教人問白頭。"
        ],
        "notes": [
            ""
        ],
        "volume": "卷五百七十二",
        "no#": 69
    },
    {
        "title": "寄武功姚主簿",
        "author": "賈島",
        "biography": "",
        "paragraphs": [
            "居枕江沱北，情懸渭曲西。數宵曾夢見，幾處得書披。",
            "驛路穿荒阪，公田帶淤泥。靜棋功奧妙，閑作韻清淒。",
            "鋤草留叢藥，尋山上石梯。客回河水漲，風起夕陽低。",
            "空地苔連井，孤村火隔溪。捲簾黃葉落，鎖印子規啼。",
            "隴色澄秋月，邊聲入戰鼙。會須過縣去，況是屢招攜。"
        ],
        "notes": [
            ""
        ],
        "volume": "卷五百七十二",
        "no#": 70
    },
    {
        "title": "題劉華書齋",
        "author": "賈島",
        "biography": "",
        "paragraphs": [
            "白石床無塵，青松樹有鱗。一鶯啼帶雨，兩樹合從春。",
            "荒榭苔膠砌，幽叢果墮榛。偶來疏或數，當暑夕勝晨。",
            "露滴星河水，巢重草木薪。終南同往意，趙北獨遊身。",
            "渡葉司天漏，驚蛩遠地人。機清公幹族，也莫臥漳濱。"
        ],
        "notes": [
            ""
        ],
        "volume": "卷五百七十二",
        "no#": 71
    },
    {
        "title": "送盧秀才游潞府",
        "author": "賈島",
        "biography": "",
        "paragraphs": [
            "雨餘滋潤在，風不起塵沙。邊日寡文思，送君吟月華。",
            "過山幹相府，臨水宿僧家。能賦焉長屈，芳春宴杏花。"
        ],
        "notes": [
            ""
        ],
        "volume": "卷五百七十二",
        "no#": 72
    },
    {
        "title": "送南康姚明府",
        "author": "賈島",
        "biography": "",
        "paragraphs": [
            "銅章美少年，小邑在南天。版籍多遷客，封疆接洞田。",
            "靜江鳴野鼓，發纜帶村煙。卻笑陶元亮，何須憶醉眠。"
        ],
        "notes": [
            ""
        ],
        "volume": "卷五百七十二",
        "no#": 73
    },
    {
        "title": "送友人棄官游江左",
        "author": "賈島",
        "biography": "",
        "paragraphs": [
            "羨君休作尉，萬事且全身。寰海多虞日，江湖獨往人。",
            "姓名何處變，鷗鳥幾時親。別後吳中使，應須訪子真。"
        ],
        "notes": [
            ""
        ],
        "volume": "卷五百七十二",
        "no#": 74
    },
    {
        "title": "雨中懷友人",
        "author": "賈島",
        "biography": "",
        "paragraphs": [
            "對雨思君子，嘗茶近竹幽。儒家鄰古寺，不到又逢秋。"
        ],
        "notes": [
            ""
        ],
        "volume": "卷五百七十二",
        "no#": 75
    },
    {
        "title": "寄遠",
        "author": "賈島",
        "biography": "",
        "paragraphs": [
            "家住錦水上，身征遼海邊。十書九不到，一到忽經年。"
        ],
        "notes": [
            ""
        ],
        "volume": "卷五百七十二",
        "no#": 76
    },
    {
        "title": "南齋",
        "author": "賈島",
        "biography": "",
        "paragraphs": [
            "獨自南齋臥，神閑景亦空。有山來枕上，無事到心中。",
            "簾卷侵床月，屏遮入座風。望春春未至，應在海門東。"
        ],
        "notes": [
            ""
        ],
        "volume": "卷五百七十二",
        "no#": 77
    },
    {
        "title": "早春題友人湖上新居二首",
        "author": "賈島",
        "biography": "",
        "paragraphs": [
            "近得雲中路，門長侵早開。到時猶有雪，行處已無苔。",
            "勸酒客初醉，留茶僧未來。每逢晴暖日，惟見乞花栽。",
            "門不當官道，行人到亦稀。故從餐後出，多是夜深歸。",
            "開篋收詩卷，掃床移臥衣。幾時同買宅，相送有柴扉。"
        ],
        "notes": [
            ""
        ],
        "volume": "卷五百七十二",
        "no#": 78
    },
    {
        "title": "送雍陶入蜀",
        "author": "賈島",
        "biography": "",
        "paragraphs": [
            "江山事若諳，那肯滯雲南。草色分危磴，杉陰近古潭。",
            "日斜褒谷鳥，夏淺巂州蠶。吾自疑雙鬢，相逢更不堪。"
        ],
        "notes": [
            ""
        ],
        "volume": "卷五百七十二",
        "no#": 79
    },
    {
        "title": "張郎中過原東居",
        "author": "賈島",
        "biography": "",
        "paragraphs": [
            "年長惟添懶，經旬止掩關。高人餐藥後，下馬此林間。",
            "對坐天將暮，同來客亦閑。幾時能重至，水味似深山。"
        ],
        "notes": [
            ""
        ],
        "volume": "卷五百七十二",
        "no#": 80
    },
    {
        "title": "答王建秘書",
        "author": "賈島",
        "biography": "",
        "paragraphs": [
            "人皆聞蟋蟀，我獨恨蹉跎。白髮無心鑷，青山去意多。",
            "信來漳浦岸，期負洞庭波。時掃高槐影，朝回或恐過。"
        ],
        "notes": [
            ""
        ],
        "volume": "卷五百七十二",
        "no#": 81
    },
    {
        "title": "送李餘往湖南",
        "author": "賈島",
        "biography": "",
        "paragraphs": [
            "昔去候溫涼，秋山滿楚鄉。今來從辟命，春物遍涔陽。",
            "岳石掛海雪，野楓堆渚檣。若尋吾祖宅，寂寞在瀟湘。"
        ],
        "notes": [
            ""
        ],
        "volume": "卷五百七十二",
        "no#": 82
    },
    {
        "title": "偶作",
        "author": "賈島",
        "biography": "",
        "paragraphs": [
            "野步隨吾意，那知是與非。稔年時雨足，閏月暮蟬稀。",
            "獨樹依岡老，遙峰出草微。園林自有主，宿鳥且同歸。"
        ],
        "notes": [
            ""
        ],
        "volume": "卷五百七十二",
        "no#": 83
    },
    {
        "title": "過雍秀才居",
        "author": "賈島",
        "biography": "",
        "paragraphs": [
            "夏木鳥巢邊，終南嶺色鮮。就涼安坐石，煮茗汲鄰泉。",
            "鐘遠清霄半，蜩稀暑雨前。幽齋如葺罷，約我一來眠。"
        ],
        "notes": [
            ""
        ],
        "volume": "卷五百七十二",
        "no#": 84
    },
    {
        "title": "寄顧非熊",
        "author": "賈島",
        "biography": "",
        "paragraphs": [
            "知君歸有處，山水亦難齊。猶去瀟湘遠，不聞猿狖啼。",
            "穴通茆嶺下，潮滿石頭西。獨立生遙思，秋原日漸低。"
        ],
        "notes": [
            ""
        ],
        "volume": "卷五百七十二",
        "no#": 85
    },
    {
        "title": "送神邈法師",
        "author": "賈島",
        "biography": "",
        "paragraphs": [
            "柳絮落濛濛，西州道路中。相逢春忽盡，獨去講初終。",
            "行疾遙山雨，眠遲後夜風。繞房三兩樹，回日葉應紅。"
        ],
        "notes": [
            ""
        ],
        "volume": "卷五百七十二",
        "no#": 86
    },
    {
        "title": "送慈恩寺霄韻法師謁太原李司空",
        "author": "賈島",
        "biography": "",
        "paragraphs": [
            "何故謁司空，雲山知幾重。磧遙來雁盡，雪急去僧逢。",
            "清磬先寒角，禪燈徹曉烽。舊房閑片石，倚著最高松。"
        ],
        "notes": [
            ""
        ],
        "volume": "卷五百七十二",
        "no#": 87
    },
    {
        "title": "送知興上人",
        "author": "賈島",
        "biography": "",
        "paragraphs": [
            "久住巴興寺，如今始拂衣。欲臨秋水別，不向故園歸。",
            "錫掛天涯樹，房開嶽頂扉。下看千里曉，霜海日生微。"
        ],
        "notes": [
            ""
        ],
        "volume": "卷五百七十二",
        "no#": 88
    },
    {
        "title": "送惠雅法師歸玉泉",
        "author": "賈島",
        "biography": "",
        "paragraphs": [
            "只到瀟湘水，洞庭湖未遊。飲泉看月別，下峽聽猿愁。",
            "講不停雷雨，吟當近海流。降霜歸楚夕，星冷玉泉秋。"
        ],
        "notes": [
            ""
        ],
        "volume": "卷五百七十二",
        "no#": 89
    },
    {
        "title": "憶江上吳處士",
        "author": "賈島",
        "biography": "",
        "paragraphs": [
            "閩國揚帆去，蟾蜍虧複團。秋風生渭水，落葉滿長安。",
            "此地聚會夕，當時雷雨寒。蘭橈殊未返，消息海雲端。"
        ],
        "notes": [
            ""
        ],
        "volume": "卷五百七十二",
        "no#": 90
    },
    {
        "title": "題張博士新居",
        "author": "賈島",
        "biography": "",
        "paragraphs": [
            "青楓何不種，林在洞庭村。應為三湘遠，難移萬雷根。",
            "鬥牛初過伏，菡萏欲香門。舊即湖山隱，新廬葺此原。"
        ],
        "notes": [
            ""
        ],
        "volume": "卷五百七十二",
        "no#": 91
    },
    {
        "title": "石門陂留辭從叔謨",
        "author": "賈島",
        "biography": "",
        "paragraphs": [
            "幽鳥飛不遠，此行千里間。寒沖陂水霧，醉下菊花山。",
            "有恥長為客，無成又入關。何時臨澗柳，吾黨共來攀。"
        ],
        "notes": [
            ""
        ],
        "volume": "卷五百七十二",
        "no#": 92
    },
    {
        "title": "送朱兵曹回越",
        "author": "賈島",
        "biography": "",
        "paragraphs": [
            "星彩練中見，澄江豈有泥。潮生垂釣罷，楚盡去檣西。",
            "磧鳥辭沙至，山鼯隔水啼。會稽半侵海，濤白禹祠溪。"
        ],
        "notes": [
            ""
        ],
        "volume": "卷五百七十二",
        "no#": 93
    },
    {
        "title": "懷博陵故人",
        "author": "賈島",
        "biography": "",
        "paragraphs": [
            "孤城易水頭，不忘舊交遊。雪壓圍棋石，風吹飲酒樓。",
            "路遙千萬里，人別十三秋。吟苦相思處，天寒水急流。"
        ],
        "notes": [
            ""
        ],
        "volume": "卷五百七十二",
        "no#": 94
    },
    {
        "title": "夕思",
        "author": "賈島",
        "biography": "",
        "paragraphs": [
            "秋宵已難曙，漏向二更分。我憶山水坐，蟲當寂寞聞。",
            "洞庭風落木，天姥月離雲。會自東浮去，將何欲致君。"
        ],
        "notes": [
            ""
        ],
        "volume": "卷五百七十二",
        "no#": 95
    },
    {
        "title": "寄河中楊少尹",
        "author": "賈島",
        "biography": "",
        "paragraphs": [
            "非惟咎曩時，投刺詣門遲。悵望三秋後，參差萬里期。",
            "禹留疏鑿跡，舜在寂寥祠。此到杳難共，回風逐所思。"
        ],
        "notes": [
            ""
        ],
        "volume": "卷五百七十二",
        "no#": 96
    },
    {
        "title": "孟融逸人",
        "author": "賈島",
        "biography": "",
        "paragraphs": [
            "孟君臨水居，不食水中魚。衣褐唯粗帛，筐箱只素書。",
            "樹林幽鳥戀，世界此心疏。擬棹孤舟去，何峰又結廬。"
        ],
        "notes": [
            ""
        ],
        "volume": "卷五百七十二",
        "no#": 97
    },
    {
        "title": "晚晴見終南諸峰",
        "author": "賈島",
        "biography": "",
        "paragraphs": [
            "秦分積多峰，連巴勢不窮。半旬藏雨裏，此日到窗中。",
            "圓魄將升兔，高空欲叫鴻。故山思不見，碣石泬寥東。"
        ],
        "notes": [
            ""
        ],
        "volume": "卷五百七十二",
        "no#": 98
    },
    {
        "title": "宿池上",
        "author": "賈島",
        "biography": "",
        "paragraphs": [
            "泉來從絕壑，亭敞在中流。竹密無空岸，松長可絆舟。",
            "蟪蛄潭上夜，河漢島前秋。異夕期深漲，攜琴卻此遊。"
        ],
        "notes": [
            ""
        ],
        "volume": "卷五百七十二",
        "no#": 99
    },
    {
        "title": "喜姚郎中自杭州回",
        "author": "賈島",
        "biography": "",
        "paragraphs": [
            "路多楓樹林，累日泊清陰。來去泛流水，翛然適此心。",
            "一披江上作，三起月中吟。東省期司諫，雲門悔不尋。"
        ],
        "notes": [
            ""
        ],
        "volume": "卷五百七十二",
        "no#": 100
    },
    {
        "title": "送鄭長史之嶺南",
        "author": "賈島",
        "biography": "",
        "paragraphs": [
            "雲林頗重疊，岑渚複幽奇。汨水斜陽岸，騷人正則祠。",
            "蒼梧多蟋蟀，白露濕江蘺。擢第榮南去，晨昏近九疑。"
        ],
        "notes": [
            ""
        ],
        "volume": "卷五百七十二",
        "no#": 101
    },
    {
        "title": "送李溟謁宥州李權使君",
        "author": "賈島",
        "biography": "",
        "paragraphs": [
            "英雄典宥州，迢遞苦吟遊。風宿驪山下，月斜灞水流。",
            "去時初落葉，回日定非秋。太守攜才子，看鵬百尺樓。"
        ],
        "notes": [
            ""
        ],
        "volume": "卷五百七十二",
        "no#": 102
    },
    {
        "title": "永福湖和楊鄭州",
        "author": "賈島",
        "biography": "",
        "paragraphs": [
            "積水還平岸，春來引鄭溪。舊渠通郭下，新堰絕湖西。",
            "嵩少分明對，瀟湘闊狹齊。客遊隨庶子，孤嶼草萋萋。"
        ],
        "notes": [
            ""
        ],
        "volume": "卷五百七十二",
        "no#": 103
    },
    {
        "title": "題長江",
        "author": "賈島",
        "biography": "",
        "paragraphs": [
            "言心俱好靜，廨署落暉空。歸吏封宵鑰，行蛇入古桐。",
            "長江頻雨後，明月眾星中。若任遷人去，西溪與剡通。"
        ],
        "notes": [
            ""
        ],
        "volume": "卷五百七十二",
        "no#": 104
    },
    {
        "title": "泥陽館",
        "author": "賈島",
        "biography": "",
        "paragraphs": [
            "客愁何並起，暮送故人回。廢館秋螢出，空城寒雨來。",
            "夕陽飄白露，樹影掃青苔。獨坐離容慘，孤燈照不開。"
        ],
        "notes": [
            ""
        ],
        "volume": "卷五百七十二",
        "no#": 105
    },
    {
        "title": "送徐員外赴河中",
        "author": "賈島",
        "biography": "",
        "paragraphs": [
            "原野正蕭瑟，中間分散情。吏從甘扈罷，詔許朔方行。",
            "邊日沉殘角，河關截夜城。雲居閑獨往，長老出房迎。"
        ],
        "notes": [
            ""
        ],
        "volume": "卷五百七十二",
        "no#": 106
    },
    {
        "title": "送賀蘭上人",
        "author": "賈島",
        "biography": "",
        "paragraphs": [
            "野僧來別我，略坐傍泉沙。遠道擎空缽，深山蹋落花。",
            "無師禪自解，有格句堪誇。此去非緣事，孤雲不定家。"
        ],
        "notes": [
            ""
        ],
        "volume": "卷五百七十二",
        "no#": 107
    }
]