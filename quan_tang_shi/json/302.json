[
    {
        "title": "宮詞一百首",
        "author": "王建",
        "biography": "",
        "paragraphs": [
            "蓬萊正殿壓金鼇，紅日初生碧海濤。",
            "閑著五門遙北望，柘黃新帕禦床高。",
            "殿前傳點各依班，召對西來八詔蠻。",
            "上得青花龍尾道，側身偷覷正南山。",
            "龍煙日暖紫曈曈，宣政門當玉殿風。",
            "五刻閣前卿相出，下簾聲在半天中。",
            "白玉窗前起草臣，櫻桃初赤賜嘗新。",
            "殿頭傳語金階遠，只進詞來謝聖人。",
            "內人對禦疊花箋，繡坐移來玉案邊。",
            "紅蠟燭前呈草本，平明舁出閣門宣。",
            "千牛仗下放朝初，玉案傍邊立起居。",
            "每日進來金鳳紙，殿頭無事不多書。",
            "延英引對碧衣郎，江硯宣毫各別床。",
            "天子下簾親考試，宮人手裏過茶湯。",
            "未明開著九重關，金畫黃龍五色幡。",
            "直到銀台排仗合，聖人三殿對西番。",
            "少年天子重邊功，親到淩煙畫閣中。",
            "教覓勳臣寫圖本，長將殿裏作屏風。",
            "丹鳳樓門把火開，五雲金輅下天來。",
            "階前走馬人宣尉，天子南郊一宿回。",
            "樓前立仗看宣赦，萬歲聲長拜舞齊。",
            "日照彩盤高百尺，飛仙爭上取金雞。",
            "集賢殿裏圖書滿，點勘頭邊禦印同。",
            "真跡進來依數字，別收鎖在玉函中。",
            "秘殿清齋刻漏長，紫微宮女夜焚香。",
            "拜陵日近公卿發，鹵簿分頭入太常。",
            "新調白馬怕鞭聲，供奉騎來繞殿行。",
            "為報諸王侵早入，隔門催進打球名。",
            "對禦難爭第一籌，殿前不打背身球。",
            "內人唱好龜茲急，天子鞘回過玉樓。",
            "新衫一樣殿頭黃，銀帶排方獺尾長。",
            "總把玉鞭騎禦馬，綠鬃紅額麝香香。",
            "羅衫葉葉繡重重，金鳳銀鵝各一叢。",
            "每遍舞時分兩向，太平萬歲字當中。",
            "魚藻宮中鎖翠娥，先皇行處不曾過。",
            "如今池底休鋪錦，菱角雞頭積漸多。",
            "殿前明日中和節，連夜瓊林散舞衣。",
            "傳報所司分蠟燭，監開金鎖放人歸。",
            "五更三點索金車，盡放宮人出看花。",
            "仗下一時催立馬，殿頭先報內園家。",
            "城東北面望雲樓，半下珠簾半上鉤。",
            "騎馬行人長遠過，恐防天子在樓頭。",
            "射生宮女宿紅妝，把得新弓各自張。",
            "臨上馬時齊賜酒，男兒跪拜謝君王。",
            "新秋白兔大於拳，紅耳霜毛趁草眠。",
            "天子不教人射殺，玉鞭遮到馬蹄前。",
            "內鷹籠脫解紅絛，鬥勝爭飛出手高。",
            "直上碧雲還卻下，一雙金爪掬花毛。",
            "競渡船頭掉采旗，兩邊濺水濕羅衣。",
            "池東爭向池西岸，先到先書上字歸。",
            "燈前飛入玉階蟲，未臥常聞半夜鐘。",
            "看著中元齋日到，自盤金線繡真容。",
            "紅燈睡裏喚春雲，雲上三更直宿分。",
            "金砌雨來行步滑，兩人抬起隱花裙。",
            "一時起立吹簫管，得寵人來滿殿迎。",
            "整頓衣裳皆著卻，舞頭當拍第三聲。",
            "琵琶先抹六麼頭，小管丁寧側調愁。",
            "半夜美人雙唱起，一聲聲出鳳凰樓。",
            "春池日暖少風波，花裏牽船水上歌。",
            "遙索劍南新樣錦，東宮先釣得魚多。",
            "十三初學擘箜篌，弟子名中被點留。",
            "昨日教坊新進入，並房宮女與梳頭。",
            "紅蠻杆撥貼胸前，移坐當頭近禦筵。",
            "用力獨彈金殿響，鳳凰飛下四條弦。",
            "春風吹雨灑旗竿，得出深宮不怕寒。",
            "誇道自家能走馬，團中橫過覓人看。",
            "粟金腰帶象牙錐，散插紅翎玉突枝。",
            "旋獵一邊還引馬，歸來雞兔繞鞍垂。",
            "雲駁花驄各試行，一般毛色一般纓。",
            "殿前來往重騎過，欲得君王別賜名。",
            "每夜停燈熨禦衣，銀熏籠底火霏霏。",
            "遙聽帳裏君王覺，上直鐘聲始得歸。",
            "因吃櫻桃病放歸，三年著破舊羅衣。",
            "內中人識從來去，結得金花上貴妃。",
            "欲迎天子看花去，下得金階卻悔行。",
            "恐見失恩人舊院，回來憶著五弦聲。",
            "往來舊院不堪修，近敕宣徽別起樓。",
            "聞有美人新進入，六宮未見一時愁。",
            "自誇歌舞勝諸人，恨未承恩出內頻。",
            "連夜宮中修別院，地衣簾額一時新。",
            "悶來無處可思量，旋下金階旋憶床。",
            "收得山丹紅蕊粉，鏡前洗卻麝香黃。",
            "蜂須蟬翅薄松松，浮動搔頭似有風。",
            "一度出時拋一遍，金條零落滿函中。",
            "合暗報來門鎖了，夜深應別喚笙歌。",
            "房房下著珠簾睡，月過金階白露多。",
            "禦廚不食索時新，每見花開即苦春。",
            "白日臥多嬌似病，隔簾教喚女醫人。",
            "叢叢洗手繞金盆，旋拭紅巾入殿門。",
            "眾裏遙拋新摘子，在前收得便承恩。",
            "禦池水色春來好，處處分流白玉渠。",
            "密奏君王知入月，喚人相伴洗裙裾。",
            "移來女樂部頭邊，新賜花檀木五弦。",
            "緶得紅羅手帕子，中心細畫一雙蟬。",
            "新晴草色綠溫暾，山雪初消漸出渾。",
            "今日踏青歸校晚，傳聲留著望春門。",
            "兩樓相換珠簾額，中尉明朝設內家。",
            "一樣金盤五千面，紅酥點出牡丹花。",
            "盡送春來出內家，記巡傳把一枝花。",
            "散時各自燒紅燭，相逐行歸不上車。",
            "家常愛著舊衣裳，空插紅梳不作妝。",
            "忽地下階裙帶解，非時應得見君王。",
            "別敕教歌不出房，一聲一遍奏君王。",
            "再三博士留殘拍，索向宣徽作徹章。",
            "行中第一爭先舞，博士傍邊亦被欺。",
            "忽覺管弦偷破拍，急翻羅袖不教知。",
            "私縫黃帔舍釵梳，欲得金仙觀裏居。",
            "近被君王知識字，收來案上檢文書。",
            "月冷江清近獵時，玉階金瓦雪澌澌。",
            "浴堂門外抄名入，公主家人謝面脂。",
            "未承恩澤一家愁，乍到宮中憶外頭。",
            "求守管弦聲款逐，側商調裏唱伊州。",
            "東風潑火雨新休，舁盡春泥掃雪溝。",
            "走馬犢車當禦路，漢陽宮主進雞球。",
            "風簾水閣壓芙蓉，四面鉤欄在水中。",
            "避熱不歸金殿宿，秋河織女夜妝紅。",
            "聖人生日明朝是，私地教人屬內監。",
            "自寫金花紅榜子，前頭先進鳳凰衫。",
            "避暑昭陽不擲盧，井邊含水噴鴉雛。",
            "內中數日無呼喚，拓得滕王蛺蝶圖。",
            "內宴初秋入二更，殿前燈火一天明。",
            "中宮傳旨音聲散，諸院門開觸處行。",
            "玉蟬金雀三層插，翠髻高叢綠鬢虛。",
            "舞處春風吹落地，歸來別賜一頭梳。",
            "樹葉初成鳥護窠，石榴花裏笑聲多。",
            "眾中遺卻金釵子，拾得從他要贖麼。",
            "小殿初成粉未幹，貴妃姊妹自來看。",
            "為逢好日先移入，續向街西索牡丹。",
            "內人相續報花開，准擬君王便看來。",
            "逢著五弦琴繡袋，宜春院裏按歌回。",
            "巡吹慢遍不相和，暗數看誰曲校多。",
            "明日梨花園裏見，先須逐得內家歌。",
            "黃金合裏盛紅雪，重結香羅四出花。",
            "一一傍邊書敕字，中官送與大臣家。",
            "未明東上閣門開，排仗聲從後殿來。",
            "阿監兩邊相對立，遙聞索馬一時回。",
            "宮人早起笑相呼，不識階前掃地夫。",
            "乞與金錢爭借問，外頭還似此間無。",
            "小隨阿姊學吹笙，見好君王賜與名。",
            "夜拂玉床朝把鏡，黃金殿外不教行。",
            "日高殿裏有香煙，萬歲聲長動九天。",
            "妃子院中初降誕，內人爭乞洗兒錢。",
            "宮花不共外花同，正月長生一半紅。",
            "供禦櫻桃看守別，直無鴉鵲到園中。",
            "殿前鋪設兩邊樓，寒食宮人步打球。",
            "一半走來爭跪拜，上棚先謝得頭籌。",
            "太儀前日暖房來，囑向朝陽乞藥栽。",
            "敕賜一窠紅躑躅，謝恩未了奏花開。",
            "御前新賜紫羅襦，步步金階上軟輿。",
            "宮局總來為喜樂，院中新拜內尚書。",
            "鸚鵡誰教轉舌關，內人手裏養來奸。",
            "語多更覺承恩澤，數對君王憶隴山。",
            "分朋閑坐賭櫻桃，收卻投壺玉腕勞。",
            "各把沈香雙陸子，局中鬥累阿誰高。",
            "禁寺紅樓內裏通，笙歌引駕夾城東。",
            "裹頭宮監堂前立，手把牙鞘竹彈弓。",
            "春風院院落花堆，金鎖生衣掣不開。",
            "更築歌台起妝殿，明朝先進畫圖來。",
            "舞來汗濕羅衣徹，樓上人扶下玉梯。",
            "歸到院中重洗面，金花盆裏潑銀泥。",
            "宿妝殘粉未明天，總立昭陽花樹邊。",
            "寒食內人長白打，庫中先散與金錢。",
            "眾中偏得君王笑，偷把金箱筆硯開。",
            "書破紅蠻隔子上，旋推當直美人來。",
            "教遍宮娥唱遍詞，暗中頭白沒人知。",
            "樓中日日歌聲好，不問從初學阿誰。",
            "青樓小婦砑裙長，總被抄名入教坊。",
            "春設殿前多隊舞，朋頭各自請衣裳。",
            "水中芹葉土中花，拾得還將避眾家。",
            "總待別人般數盡，袖中拈出郁金芽。",
            "玉簫改調箏移柱，催換紅羅繡舞筵。",
            "未戴柘枝花帽子，兩行宮監在簾前。",
            "窗窗戶戶院相當，總有珠簾玳瑁床。",
            "雖道君王不來宿，帳中長是炷牙香。",
            "雨入珠簾滿殿涼，避風新出玉盆湯。",
            "內人恐要秋衣著，不住熏籠換好香。",
            "金吾除夜進儺名，畫袴朱衣四隊行。",
            "院院燒燈如白日，沈香火底坐吹笙。",
            "樹頭樹底覓殘紅，一片西飛一片東。",
            "自是桃花貪結子，錯教人恨五更風。",
            "金殿當頭紫閣重，仙人掌上玉芙蓉。",
            "太平天子朝迎日，五色雲車駕六龍。",
            "鴛鴦瓦上瞥然聲，晝寢宮娥夢裏驚。",
            "元是我王金彈子，海棠花下打流鶯。",
            "忽地金輿向月陂，內人接著便相隨。",
            "卻回龍武軍前過，當處教開臥鴨池。",
            "畫作天河刻作牛，玉梭金鑷采橋頭。",
            "每年宮裏穿針夜，敕賜諸親乞巧樓。",
            "春來睡困不梳頭，懶逐君王苑北游。",
            "暫向玉花階上坐，簸錢贏得兩三籌。",
            "步行送入長門裏，不許來辭舊院花。",
            "只恐他時身到此，乞恩求赦放還家。",
            "縑羅不著索輕容，對面教人染退紅。",
            "衫子成來一遍出，明朝半片在園中。",
            "彈棋玉指兩參差，背局臨虛鬥著危。",
            "先打角頭紅子落，上三金字半邊垂。",
            "後宮宮女無多少，盡向園中笑一團。",
            "舞蝶落花相覓著，春風共語亦應難。",
            "宛轉黃金白柄長，青荷葉子畫鴛鴦。",
            "把來不是呈新樣，欲進微風到禦床。",
            "供禦香方加減頻，水沈山麝每回新。",
            "內中不許相傳出，已被醫家寫與人。",
            "藥童食後送雲漿，高殿無風扇少涼。",
            "每到日中重掠鬢，衩衣騎馬繞宮廊。"
        ],
        "notes": [
            ""
        ],
        "volume": "卷三百零二",
        "no#": 1
    },
    {
        "title": "句",
        "author": "王建",
        "biography": "",
        "paragraphs": [
            "單于不向南牧馬，席萁遍滿天山下。",
            "卻公不易勝，莫著外家欺。",
            "錦江詩弟子，時寄五花箋。",
            "花燒落第眼，雨破到家程。",
            "一朝金鳳庭前下，當是虛皇詔沈曦。",
            "宣城四面水茫茫，草蓋江城竹夾牆。"
        ],
        "notes": [
            ""
        ],
        "volume": "卷三百零二",
        "no#": 2
    }
]