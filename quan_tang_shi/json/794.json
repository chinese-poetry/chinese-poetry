[
    {
        "title": "講德聯句",
        "author": "皎然",
        "biography": "",
        "paragraphs": [
            "先王設位，以正邦國。建立大官，封植有德。——潘述",
            "二南敷化，四嶽述職。其言不朽，其儀不忒。——湯衡",
            "暨于嬴劉，乃創程式。罷侯置守，剖竹分域。——皎然",
            "赫矣皇唐，康哉立極。精選藩翰，庸資正直。——潘述",
            "爰命我公，東土作則。克己恭儉，疲人休息。——湯衡",
            "濟濟閭閈，油油黍稷。既富既教，足兵足食。——皎然",
            "恤其凋瘵，剪其荊棘。威懷逋叛，撲滅蝥賊。——潘述",
            "疾惡如讎，聞善不惑。哀矜鰥寡，旌禮儒墨。——湯衡",
            "乃修堤防，乃浚溝洫。以利通商，以溉嘉穀。——皎然",
            "征賦以節，計功以時。人胥懷惠，吏不能欺。——潘述",
            "我政載孚，我邦載綏。猛獸不暴，嘉魚維滋。——湯衡",
            "肅恭明神，齊沐不虧。歲或驕陽，雨無愆期。——皎然",
            "帝嘉有庸，寵命來斯。紫紱載綏，金章陸離。——潘述",
            "資忠履孝，閱禮敦詩。明德惟馨，自天佑之。——湯衡"
        ],
        "notes": [
            ""
        ],
        "volume": "卷七百九十四",
        "no#": 1
    },
    {
        "title": "講古文聯句",
        "author": "皎然",
        "biography": "",
        "paragraphs": [
            "帝出於震，文明始敷。——潘述",
            "山嶽降氣，龜龍負圖。——裴濟",
            "爰有書契，乃立典謨。——皎然",
            "先知孔聖，飛步天衢。——湯衡",
            "漢承秦弊，尊儒尚學。——潘述",
            "百氏六經，九流七略。——裴濟",
            "屈宋接武，班馬繼作。——皎然",
            "或頌燕然，或贊麟閣。——湯衡",
            "降及三祖，始變二雅。——潘述",
            "仲宣閑和，公幹蕭灑。——皎然",
            "士衡安仁，不史不野。——皎然",
            "左張精奧，嵇阮高寡。——湯衡",
            "暨于江表，其文鬱興。——湯衡",
            "綺麗爭發，繁蕪則懲。——潘述",
            "詞曄春華，思清冬冰。——潘述",
            "景純跌宕，游仙獨步。——湯衡",
            "青雲其情，白璧其句。——湯衡",
            "靈運山水，實多奇趣。——潘述",
            "遠派孤峰，龍騰鳳翥。——潘述",
            "陶令田園，匠意真直。——皎然",
            "春柳寒松，不凋不飾。——皎然",
            "江淹雜體，方見才力。——湯衡",
            "擬之信工，似而不逼。——湯衡",
            "鮑昭從軍，主意危苦。——潘述",
            "氣勝其詞，雅愧于古。——潘述",
            "隱侯似病，創制規矩。——皎然",
            "時見琳琅，惜哉榛楛。——皎然",
            "謝脁秀髮，詞理翩翩。——湯衡",
            "孤標爽邁，深造精研。——湯衡",
            "惠休翰林，別白離堅。——潘述",
            "有會必愜，無慚曩賢。——潘述",
            "吳均頗勁，失於典裁。——皎然",
            "竟乏波瀾，徒工邊塞。——皎然",
            "彼柳吳興，高視時輩。——湯衡",
            "汀洲一篇，風流寡對。——湯衡",
            "何遜清切，所得必新。——潘述",
            "緣情既密，象物又真。——潘述",
            "江總征正，未越常倫。——皎然",
            "時合風興，或無淄磷。——皎然",
            "二杜繁俗，三劉瑣碎。——湯衡",
            "陳徐之流，陰張之輩。——湯衡",
            "伊數公者，閫域之外。——潘述",
            "籲此以還，有固斯鄶。——潘述"
        ],
        "notes": [
            ""
        ],
        "volume": "卷七百九十四",
        "no#": 2
    },
    {
        "title": "項王古祠聯句",
        "author": "皎然",
        "biography": "",
        "paragraphs": [
            "遺廟風塵積，荒途歲月侵。——潘述",
            "英靈今寂寞，容衛尚森沈。——皎然",
            "霸楚志何在，平秦功亦深。——湯衡",
            "諸侯歸複背，青史古將今。——潘述",
            "星聚分已定，天亡力豈任。——皎然",
            "采蘩如可薦，舉酒瀝空林。——湯衡"
        ],
        "notes": [
            ""
        ],
        "volume": "卷七百九十四",
        "no#": 3
    },
    {
        "title": "還丹可成詩聯句",
        "author": "皎然",
        "biography": "",
        "paragraphs": [
            "羽化自仙骨，延年資養生。——皎然",
            "金經啟靈秘，玉液流至精。——潘述",
            "八石思共煉，九丹知可成。——湯衡",
            "吾心苟無妄，神理期合併。——皎然",
            "封灶用六一，置門考休京。——潘述",
            "浮光含日彩，圓質煥雲英。——湯衡",
            "持此保壽命，服之頤性情。——皎然",
            "跂予望仙侶，高詠升天行。——潘述",
            "鶴駕方可致，霓裳定將迎。——湯衡",
            "不因五色藥，安著七真名。——皎然",
            "揮妙在微密，全功知感誠。——潘述",
            "與君棄城市，攜手遊蓬瀛。——湯衡"
        ],
        "notes": [
            ""
        ],
        "volume": "卷七百九十四",
        "no#": 4
    },
    {
        "title": "建安寺西院喜王郎中遘恩命初至聯句",
        "author": "皎然",
        "biography": "",
        "paragraphs": [
            "跡就空門退，官從畫省遷。住持良有願，朝謁穴無緣。——王遘",
            "身淨金繩內，心馳玉扆前。——皎然",
            "榮添一兩日，恩降九霄年。——齊翔",
            "慕法能輕冕，追非欲佩弦。——李縱",
            "棲閑那可久，鴛鷺待行聯。——崔子向"
        ],
        "notes": [
            ""
        ],
        "volume": "卷七百九十四",
        "no#": 5
    },
    {
        "title": "建安寺夜會，對雨懷皇甫侍禦曾聯句",
        "author": "皎然",
        "biography": "",
        "paragraphs": [
            "相思非是遠，風雨遣情多。——皎然",
            "願欲披雲見，難堪候曉過。——李縱",
            "夜長同歲月，地近極山河。——鄭說",
            "戒相初傳授，文章舊切磋。——王遘",
            "時稱洛下詠，人許郢中歌。——崔子向",
            "惆悵徒延首，其如一水何。——齊翔"
        ],
        "notes": [
            ""
        ],
        "volume": "卷七百九十四",
        "no#": 6
    },
    {
        "title": "泛長城東溪，暝宿崇光寺，寄處士陸羽聯句",
        "author": "皎然",
        "biography": "",
        "paragraphs": [
            "箬水青似箬，玉山碧於玉。——崔子向",
            "逼霄遝萬狀，截地分千曲。——皎然",
            "萍解深可窺，林豁遙在矚。——崔子向",
            "已高物外賞，稍滌區中欲。——皎然",
            "野鶴翔又飛，世人羈且局。——崔子向",
            "沈吟跡所誤，放浪心自足。——皎然",
            "緬懷虛舟客，願寄生芻束。——崔子向",
            "說詩整頹波，立義激浮俗。——皎然",
            "荊吳備登曆，風土隨編錄。——崔子向",
            "恨與清景別，擬教長路促。——皎然",
            "溪鳥語鸝嘍，寺花翻躑躅。——崔子向",
            "印圍水壇淨，香護蓮衣觸。——皎然",
            "捧經啟紗燈，收衽禮金粟。——崔子向",
            "安得扣關子，玄言對吾屬。——皎然"
        ],
        "notes": [
            ""
        ],
        "volume": "卷七百九十四",
        "no#": 7
    },
    {
        "title": "與崔子向泛舟自招橘經箬裏宿天居寺…聯一十六韻以寄之",
        "author": "皎然",
        "biography": "",
        "paragraphs": [
            "晴日春態深，寄遊恣所適。——皎然",
            "寧妨花木亂，轉學心耳寂。——崔子向",
            "取性憐鶴高，謀閑任山僻。——皎然",
            "倚舷息空曲，舍履行淺磧。——崔子向",
            "渚箬入裏逢，野梅到村摘。——皎然",
            "碑殘飛雉嶺，井翳潛龍宅。——崔子向",
            "壞寺鄰壽陵，古壇留劫石。——皎然",
            "穿階筍節露，拂瓦松梢碧。——崔子向",
            "天界細雲還，牆陰雜英積。——皎然",
            "懸燈寄前焰，遙月升圓魄。——崔子向",
            "何意清夜期，坐為高峰隔。——皎然",
            "茗園可交袂，藤澗好停錫。——崔子向",
            "微雨聽濕巾，迸流從點席。——皎然",
            "戲猿隔枝透，驚鹿逢人躑。——崔子向",
            "睹物賞已奇，感時思彌極。——皎然",
            "芳菲如馳箭，望望共君惜。——崔子向"
        ],
        "notes": [
            ""
        ],
        "volume": "卷七百九十四",
        "no#": 8
    },
    {
        "title": "渚山春暮，會顧丞茗舍，聯句效小庾體",
        "author": "皎然",
        "biography": "",
        "paragraphs": [
            "誰是惜暮人，相攜送春日。因君過茗舍，留客開蘭室。——陸士修",
            "濕苔滑行屐，柔草低藉瑟。鵲喜語成雙，花狂落非一。——崔子向",
            "煙濃山焙動，泉破水舂疾。莫抝掛瓢枝，會移閬書帙。——皎然",
            "頗容樵與隱，豈聞禪兼律。欄竹不求疏，網藤從更密。——陸士修",
            "池添逸少墨，園雜莊生漆。景晏枕猶欹，酒醒頭懶櫛。——崔子向",
            "雲教淡機慮，地可遺名實。應待禦荈青，幽期踏芳出。——皎然"
        ],
        "notes": [
            ""
        ],
        "volume": "卷七百九十四",
        "no#": 9
    },
    {
        "title": "與李司直令從荻塘聯句",
        "author": "皎然",
        "biography": "",
        "paragraphs": [
            "畫舸悠悠荻塘路，真僧與我相隨去。——李令從",
            "寒花似菊不知名，霜葉如楓是何樹。——李令從",
            "倦客經秋夜共歸，情多語盡明相顧。——皎然",
            "遙城候騎來仍少，傍嶺哀猿發無數。——皎然",
            "心閑清淨得禪寂，興逸縱橫問章句。——李令從",
            "蟲聲切切草間悲，螢影紛紛月前度。——李令從",
            "撩亂雲峰好賦詩，嬋娟水月堪為喻。——皎然",
            "與君出處本不同，從此還依舊山住。——皎然"
        ],
        "notes": [
            ""
        ],
        "volume": "卷七百九十四",
        "no#": 10
    },
    {
        "title": "遠意聯句",
        "author": "皎然",
        "biography": "",
        "paragraphs": [
            "家在炎州往朔方，——疾",
            "豈知於闐望瀟湘。——澄",
            "曾經隴底複遼陽，——巨川",
            "更憶東去采扶桑。——皎然",
            "楂客三千路未央，——嚴伯均",
            "燭龍之地日無光。——疾",
            "將遊莽蒼窮大荒，——皎然",
            "車轍馬足逐周王。——嚴伯均"
        ],
        "notes": [
            ""
        ],
        "volume": "卷七百九十四",
        "no#": 11
    },
    {
        "title": "暗思聯句",
        "author": "皎然",
        "biography": "",
        "paragraphs": [
            "斜風飄雨三十夜，——疾",
            "鄰女餘光不相借。——巨川",
            "跡滅塵生古人畫，——皎然",
            "洞房重扉無隙罅，——嚴伯均",
            "燭滅更深月西謝。——從心"
        ],
        "notes": [
            ""
        ],
        "volume": "卷七百九十四",
        "no#": 12
    },
    {
        "title": "樂意聯句一首",
        "author": "皎然",
        "biography": "",
        "paragraphs": [
            "良朋益友自遠來，——嚴伯均",
            "萬里鄉書對酒開。——皎然",
            "子孫蔓衍負奇才，——疾",
            "承顏弄鳥詠南陔，——澄",
            "鼓腹擊壤歌康哉。——巨川"
        ],
        "notes": [
            ""
        ],
        "volume": "卷七百九十四",
        "no#": 13
    },
    {
        "title": "恨意聯句",
        "author": "皎然",
        "biography": "",
        "paragraphs": [
            "同心同縣不相見，——疾",
            "獨采蘼蕪詠團扇。——嚴伯均",
            "莫聽東鄰搗霜練，——皎然",
            "遠憶征人淚如霰。——澄",
            "長信空階荒草遍，——從心",
            "明妃初別昭陽殿。——杭"
        ],
        "notes": [
            ""
        ],
        "volume": "卷七百九十四",
        "no#": 14
    },
    {
        "title": "秋日盧郎中使君幼平泛舟聯句一首",
        "author": "皎然",
        "biography": "",
        "paragraphs": [
            "共載清秋客船，同瞻皂蓋朝天。——盧藻",
            "悔使比來相得，如今欲別潸然。——盧幼平",
            "漸驚徒馭分散，愁望雲山接連。——皎然",
            "魏闕馳心日日，吳城揮手年年。——陸羽",
            "送遠已傷飛雁，裁詩更切嘶蟬。——潘述",
            "空懷鄠杜心醉，永望門欄脰捐。——李恂",
            "別思無窮無限，還如秋水秋煙。——潘述"
        ],
        "notes": [
            ""
        ],
        "volume": "卷七百九十四",
        "no#": 15
    },
    {
        "title": "重聯句一首",
        "author": "皎然",
        "biography": "",
        "paragraphs": [
            "相將惜別且遲遲，未到新豐欲醉時。——盧幼平",
            "去郡獨攜程氏酒，入朝可忘習家池。——陸羽",
            "仍憐故吏依依戀，自有清光處處隨。——潘述",
            "晚景南徐何處宿，秋風北固不堪辭。——皎然",
            "吳中詩酒饒佳興，秦地關山引夢思。——盧藻",
            "對酒已傷嘶馬去，銜恩只待掃門期。——惸"
        ],
        "notes": [
            ""
        ],
        "volume": "卷七百九十四",
        "no#": 16
    },
    {
        "title": "與潘述集湯衡宅懷李司直縱聯句",
        "author": "皎然",
        "biography": "",
        "paragraphs": [
            "幽獨何以慰，友人顧茅茨。——湯衡",
            "已忘歲月念，載說清閒時。——潘述",
            "旭日舒朱槿，柔風引綠葹。——皎然",
            "迢迢青溪路，耿耿芳樹枝。——湯衡",
            "執衽空躑躅，來城自逶迤。——潘述",
            "相思寄采掇，景晏獨驅馳。——皎然"
        ],
        "notes": [
            ""
        ],
        "volume": "卷七百九十四",
        "no#": 17
    },
    {
        "title": "安吉崔明甫山院聯句一首",
        "author": "皎然",
        "biography": "",
        "paragraphs": [
            "人不擾，政已和。世慮寡，山情多。——皎然",
            "禪客至，墨卿過。興既洽，情如何。——崔逵"
        ],
        "notes": [
            ""
        ],
        "volume": "卷七百九十四",
        "no#": 18
    },
    {
        "title": "重聯句一首",
        "author": "皎然",
        "biography": "",
        "paragraphs": [
            "肅肅清院，翛翛碧鮮。已見心遠，何關地偏。——皎然",
            "自公退食，升堂草玄。紛紛已隔，雲心澹然。——崔逵"
        ],
        "notes": [
            ""
        ],
        "volume": "卷七百九十四",
        "no#": 19
    },
    {
        "title": "重聯句一首",
        "author": "皎然",
        "biography": "",
        "paragraphs": [
            "瀑溜聞窗外，晴風逼座間。——皎然",
            "掛冠徒有意，芳桂杳難攀。——崔逵"
        ],
        "notes": [
            ""
        ],
        "volume": "卷七百九十四",
        "no#": 20
    },
    {
        "title": "重聯句一首",
        "author": "皎然",
        "biography": "",
        "paragraphs": [
            "清高素非宦侶，疏散從來道流。——皎然",
            "今日還輕墨綬，知君意在滄洲。——皎然",
            "浮雲任從飄蕩，寄隱也信沈浮。——崔逵",
            "不似漳南地僻，道安為我淹留。——崔逵"
        ],
        "notes": [
            ""
        ],
        "volume": "卷七百九十四",
        "no#": 21
    },
    {
        "title": "重聯句一首",
        "author": "皎然",
        "biography": "",
        "paragraphs": [
            "劉令興多常步履，柴桑事少但援琴。——皎然",
            "閑招法侶從山寺，每掇幽芳傍竹林。——皎然",
            "捲簾只愛荊峰色，入座偏宜郢客吟。——崔逵",
            "誰許近來輕印綬，因君昨日悟禪心。——崔逵"
        ],
        "notes": [
            ""
        ],
        "volume": "卷七百九十四",
        "no#": 22
    },
    {
        "title": "道觀中和潘丞觀青溪圖聯句",
        "author": "皎然",
        "biography": "",
        "paragraphs": [
            "畫得青溪樣，宜於紫府觀。——皎然",
            "日明煙靄薄，風落水容寬。——崔萬",
            "畫野高低接，商工井邑攢。——潘述",
            "疏川因稼穡，出使問艱難。——皎然"
        ],
        "notes": [
            ""
        ],
        "volume": "卷七百九十四",
        "no#": 23
    },
    {
        "title": "春日對雨聯句一首",
        "author": "皎然",
        "biography": "",
        "paragraphs": [
            "春煙帶微雨，漠漠連城邑。桐葉生微陰，桃花更宜濕。——韓章",
            "蕭條暗楊柳，散漫下原隰。歸路不我從，遙心空佇立。——皎然",
            "林低山影近，岸轉水流急。芳草自堪游，白雲如可揖。——韓章",
            "尋山禪客意，苦雨陶公什。遊衍情未終，歸飛暮相及。——皎然",
            "峰高日色轉，潭淨天光入。卻欲學神仙，空思謝朋執。——韓章",
            "為道貴逍遙，趨時多苦集。瓊英若可餐，青紫徒勞拾。——皎然"
        ],
        "notes": [
            ""
        ],
        "volume": "卷七百九十四",
        "no#": 24
    },
    {
        "title": "春日會韓武康章後亭聯句",
        "author": "皎然",
        "biography": "",
        "paragraphs": [
            "後園堪寄賞，日日對春風。客位繁陰下，公牆細柳中。——皎然",
            "坐看青嶂遠，心與白雲同。——韓章",
            "林暗花煙入，池深遠水通。——楊秦卿",
            "井桃新長蕊，欄藥未成叢。——仲文",
            "松竹宜禪客，山泉入謝公。——皎然",
            "砌香翻芍藥，簷靜倚梧桐。——韓章",
            "外慮宜簾卷，忘情與道空。——楊秦卿",
            "楚僧招惠遠，蜀客挹揚雄。——仲文",
            "便寄柴桑隱，何勞訪剡東。——皎然"
        ],
        "notes": [
            ""
        ],
        "volume": "卷七百九十四",
        "no#": 25
    },
    {
        "title": "康錄事宅送僧聯句",
        "author": "皎然",
        "biography": "",
        "paragraphs": [
            "蓮衣宜著雨，竹錫好隨雲。——皎然",
            "見鶴還應養，逢鷗自作群。——崔子向"
        ],
        "notes": [
            ""
        ],
        "volume": "卷七百九十四",
        "no#": 26
    },
    {
        "title": "與邢端公李台題庭石聯句",
        "author": "皎然",
        "biography": "",
        "paragraphs": [
            "共題詩句遍，爭坐蘚文稀。——皎然"
        ],
        "notes": [
            ""
        ],
        "volume": "卷七百九十四",
        "no#": 27
    },
    {
        "title": "冬日建安寺西院，喜晝公自吳興至，聯句一首",
        "author": "皎然",
        "biography": "",
        "paragraphs": [
            "宗系傳康樂，精修學遠公。——王遘",
            "相尋當暮歲，行李犯寒風。——李縱",
            "累積浮生裏，機慚半偈中。——鄭說",
            "傳家知業墜，繼祖忝聲同。——皎然",
            "雲與輕帆至，山將本寺空。——崔子向",
            "向來忘起滅，留我宿花宮。——齊翔"
        ],
        "notes": [
            ""
        ],
        "volume": "卷七百九十四",
        "no#": 28
    },
    {
        "title": "秋日潘述自長城至霅上與晝公、湯評事遊集累日…以寄之",
        "author": "皎然",
        "biography": "",
        "paragraphs": [
            "離念非前期，秋風忽已至。——潘述",
            "芸黃眾芳晚，搖盪居人思。——皎然",
            "白霜淒以積，高梧颯而墜。——湯衡",
            "悠然越山川，複此恨離異。——潘述",
            "時景易遷謝，歡□難兼遂。——皎然",
            "惜分緩回舟，懷遙企歸駟。——湯衡",
            "休浣情自高，來思日雲未。——潘述"
        ],
        "notes": [
            ""
        ],
        "volume": "卷七百九十四",
        "no#": 29
    },
    {
        "title": "喜晝公尋山回相遇聯句一首",
        "author": "皎然",
        "biography": "",
        "paragraphs": [
            "幾年無此會，今日喜相從。——潘述",
            "後夏仍多病，前書達幾封。——皎然",
            "水華迎暮雨，松吹引疏鐘。——皎然",
            "出谷隨初月，尋僧說五峰。——潘述"
        ],
        "notes": [
            ""
        ],
        "volume": "卷七百九十四",
        "no#": 30
    },
    {
        "title": "送晝公聯句",
        "author": "皎然",
        "biography": "",
        "paragraphs": [
            "相逢情不厭，惜別意難為。——韓章",
            "吾道應無住，前期未可知。——皎然",
            "輕霜凋古木，寒水縮荒陂。——韓章",
            "賓雁依沙嶼，浮雲慘路岐。——皎然",
            "林疏看野迥，岸轉覺山移。——韓章",
            "寄賞驚搖落，歸心歎別離。——皎然",
            "草堂思偃蹇，麈尾去相隨。——顧況",
            "勿謂光陰遠，禪房會一窺。——鄭遨"
        ],
        "notes": [
            ""
        ],
        "volume": "卷七百九十四",
        "no#": 31
    },
    {
        "title": "與羅隱之聯句",
        "author": "鄭遨",
        "biography": "",
        "paragraphs": [
            "一壺天上有名物，兩個世間無事人。——鄭遨",
            "醉卻隱之雲叟外，不知何處是天真。——羅隱之"
        ],
        "notes": [
            ""
        ],
        "volume": "卷七百九十四",
        "no#": 32
    }
]