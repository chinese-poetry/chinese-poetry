[
    {
        "title": "夏日草堂作",
        "author": "齊己",
        "biography": "",
        "paragraphs": [
            "沙泉帶草堂，紙帳卷空床。靜是真消息，吟非俗肺腸。",
            "園林坐清影，梅杏嚼紅香。誰住原西寺，鐘聲送夕陽。"
        ],
        "notes": [
            ""
        ],
        "volume": "卷八百三十八",
        "no#": 1
    },
    {
        "title": "寄鏡湖方幹處士",
        "author": "齊己",
        "biography": "",
        "paragraphs": [
            "賀監舊山川，空來近百年。聞君與琴鶴，終日在漁船。",
            "島露深秋石，湖澄半夜天。雲門幾回去，題遍好林泉。"
        ],
        "notes": [
            ""
        ],
        "volume": "卷八百三十八",
        "no#": 2
    },
    {
        "title": "送人歸吳",
        "author": "齊己",
        "biography": "",
        "paragraphs": [
            "比說歸耕釣，迢迢向海涯。春寒遊子路，村晚主人家。",
            "□□□□□，□山綠過茶。重尋舊鄰里，菱藕正開花。"
        ],
        "notes": [
            ""
        ],
        "volume": "卷八百三十八",
        "no#": 3
    },
    {
        "title": "贈仰上人",
        "author": "齊己",
        "biography": "",
        "paragraphs": [
            "避地依真境，安閒似舊溪。干戈百裏外，泉石亂峰西。",
            "草瑞香難歇，松靈蓋盡低。尋應報休馬，瓶錫向南攜。"
        ],
        "notes": [
            ""
        ],
        "volume": "卷八百三十八",
        "no#": 4
    },
    {
        "title": "夜坐",
        "author": "齊己",
        "biography": "",
        "paragraphs": [
            "百蟲聲裏坐，夜色共冥冥。遠憶諸峰頂，曾棲此性靈。",
            "月華澄有象，詩思在無形。徹曙都忘寢，虛窗日照經。"
        ],
        "notes": [
            ""
        ],
        "volume": "卷八百三十八",
        "no#": 5
    },
    {
        "title": "新栽松",
        "author": "齊己",
        "biography": "",
        "paragraphs": [
            "野僧教種法，苒苒出蓬蒿。百歲催人老，千年待爾高。",
            "靜宜兼竹石，幽合近猿猱。他日成陰後，秋風吹海濤。"
        ],
        "notes": [
            ""
        ],
        "volume": "卷八百三十八",
        "no#": 6
    },
    {
        "title": "期友人",
        "author": "齊己",
        "biography": "",
        "paragraphs": [
            "早晚逐茲來，閑門日為開。亂蛩鳴白草，殘菊藉蒼苔。",
            "困臥誰驚起，閑行自欲回。何時此攜手，吾子本多才。"
        ],
        "notes": [
            ""
        ],
        "volume": "卷八百三十八",
        "no#": 7
    },
    {
        "title": "和鄭谷郎中看棋",
        "author": "齊己",
        "biography": "",
        "paragraphs": [
            "個是仙家事，何人合用心。幾時終一局，萬木老千岑。",
            "有路如飛出，無機似陸沈。樵夫可能解，也此廢光陰。"
        ],
        "notes": [
            ""
        ],
        "volume": "卷八百三十八",
        "no#": 8
    },
    {
        "title": "寄錢塘羅給事",
        "author": "齊己",
        "biography": "",
        "paragraphs": [
            "憤憤嘔讒書，無人誦子虛。傷心天佑末，搔首懿宗初。",
            "海樹青叢短，湖山翠點疏。秋濤看足否，羅刹石邊居。"
        ],
        "notes": [
            ""
        ],
        "volume": "卷八百三十八",
        "no#": 9
    },
    {
        "title": "戊辰歲湘中寄鄭谷郎中",
        "author": "齊己",
        "biography": "",
        "paragraphs": [
            "白髮久慵簪，常聞病亦吟。瘦應成鶴骨，閑想似禪心。",
            "上國楊花亂，滄洲荻筍深。不堪思翠巘，西望獨沾襟。"
        ],
        "notes": [
            ""
        ],
        "volume": "卷八百三十八",
        "no#": 10
    },
    {
        "title": "寓言",
        "author": "齊己",
        "biography": "",
        "paragraphs": [
            "造化安能保，山川鑿欲翻。精華銷地底，珠玉聚侯門。",
            "始作驕奢本，終為禍亂根。亡家與亡國，雲此更何言。"
        ],
        "notes": [
            ""
        ],
        "volume": "卷八百三十八",
        "no#": 11
    },
    {
        "title": "寄王振拾遺",
        "author": "齊己",
        "biography": "",
        "paragraphs": [
            "折檻意何如，平安信不虛。近來焚諫草，深去覓山居。",
            "□□□□□，□□□□餘。分明知在處，難寄亂離書。"
        ],
        "notes": [
            ""
        ],
        "volume": "卷八百三十八",
        "no#": 12
    },
    {
        "title": "經賈島舊居",
        "author": "齊己",
        "biography": "",
        "paragraphs": [
            "先生居處所，野燒幾為灰。若有吟魂在，應隨夜魄回。",
            "地寧銷志氣，天忍罪清才。古木霜風晚，江禽共宿來。"
        ],
        "notes": [
            ""
        ],
        "volume": "卷八百三十八",
        "no#": 13
    },
    {
        "title": "送人游塞",
        "author": "齊己",
        "biography": "",
        "paragraphs": [
            "槐柳野橋邊，行塵暗馬前。秋風來漢地，客路入胡天。",
            "雁聚河流濁，羊群磧草膻。那堪隴頭宿，鄉夢逐潺湲。"
        ],
        "notes": [
            ""
        ],
        "volume": "卷八百三十八",
        "no#": 14
    },
    {
        "title": "桃花",
        "author": "齊己",
        "biography": "",
        "paragraphs": [
            "千株含露態，何處照人紅。風暖仙源裏，春和水國中。",
            "流鶯應見落，舞蝶未知空。擬欲求圖畫，枝枝帶竹叢。"
        ],
        "notes": [
            ""
        ],
        "volume": "卷八百三十八",
        "no#": 15
    },
    {
        "title": "聞雁",
        "author": "齊己",
        "biography": "",
        "paragraphs": [
            "何處人驚起，飛來過草堂。丹心勞避弋，萬里念隨陽。",
            "影斷風天月，聲孤荻岸霜。明年趁春去，江上別鴛鴦。"
        ],
        "notes": [
            ""
        ],
        "volume": "卷八百三十八",
        "no#": 16
    },
    {
        "title": "送人游南",
        "author": "齊己",
        "biography": "",
        "paragraphs": [
            "南國多山水，君遊興可知。船中江上景，晚泊早行時。",
            "子美遺魂地，藏真舊墨池。經過幾銷日，荒草裏尋碑。"
        ],
        "notes": [
            ""
        ],
        "volume": "卷八百三十八",
        "no#": 17
    },
    {
        "title": "送益公歸舊居",
        "author": "齊己",
        "biography": "",
        "paragraphs": [
            "舊隱終牽夢，春殘結束歸。溪山無伴過，風雨有花飛。",
            "片石留題字，孤潭照浣衣。鄰僧喜相接，掃徑與開扉。"
        ],
        "notes": [
            ""
        ],
        "volume": "卷八百三十八",
        "no#": 18
    },
    {
        "title": "不睡",
        "author": "齊己",
        "biography": "",
        "paragraphs": [
            "永夜不欲睡，虛堂閉複開。卻離燈影去，待得月光來。",
            "落葉逢巢住，飛螢值我回。天明拂經案，一炷白檀灰。"
        ],
        "notes": [
            ""
        ],
        "volume": "卷八百三十八",
        "no#": 19
    },
    {
        "title": "新秋雨後",
        "author": "齊己",
        "biography": "",
        "paragraphs": [
            "夜雨洗河漢，詩懷覺有靈。籬聲新蟋蟀，草影老蜻蜓。",
            "靜引閑機發，涼吹遠思醒。逍遙向誰說，時注漆園經。"
        ],
        "notes": [
            ""
        ],
        "volume": "卷八百三十八",
        "no#": 20
    },
    {
        "title": "送劉蛻秀才赴舉",
        "author": "齊己",
        "biography": "",
        "paragraphs": [
            "百發百中□，□□□□年。丹枝如計分，一箭的無偏。",
            "文物兵銷國，關河雪霽天。都人看春榜，韓字在誰前。"
        ],
        "notes": [
            ""
        ],
        "volume": "卷八百三十八",
        "no#": 21
    },
    {
        "title": "留題仰山大師塔院",
        "author": "齊己",
        "biography": "",
        "paragraphs": [
            "嵐光疊杳冥，曉翠濕窗明。欲起游方去，重來繞塔行。",
            "亂雲開鳥道，群木發秋聲。曾約諸徒弟，香燈盡此生。"
        ],
        "notes": [
            ""
        ],
        "volume": "卷八百三十八",
        "no#": 22
    },
    {
        "title": "亂中聞鄭谷、吳延保下世",
        "author": "齊己",
        "biography": "",
        "paragraphs": [
            "小諫才埋玉，星郎亦逝川。國由多聚盜，天似不容賢。",
            "兵火焚詩草，江流漲墓田。長安已塗炭，追想更淒然。"
        ],
        "notes": [
            ""
        ],
        "volume": "卷八百三十八",
        "no#": 23
    },
    {
        "title": "送東林寺睦公往吳國",
        "author": "齊己",
        "biography": "",
        "paragraphs": [
            "八月江行好，風帆日夜飄。煙霞經北固，禾黍過南朝。",
            "社客無宗炳，詩家有鮑昭。莫因賢相請，不返舊山椒。"
        ],
        "notes": [
            ""
        ],
        "volume": "卷八百三十八",
        "no#": 24
    },
    {
        "title": "除夜",
        "author": "齊己",
        "biography": "",
        "paragraphs": [
            "夜久誰同坐，爐寒鼎亦澄。亂松飄雨雪，一室掩香燈。",
            "白髮添新歲，清吟減舊朋。明朝待晴旭，池上看春冰。"
        ],
        "notes": [
            ""
        ],
        "volume": "卷八百三十八",
        "no#": 25
    },
    {
        "title": "送秘上人",
        "author": "齊己",
        "biography": "",
        "paragraphs": [
            "誰喜老閑身，春山起送君。欲憑蓮社信，轉入洞庭雲。",
            "道路長無阻，干戈漸不聞。秋來向何處，相憶雁成群。"
        ],
        "notes": [
            ""
        ],
        "volume": "卷八百三十八",
        "no#": 26
    },
    {
        "title": "寓居岳麓，謝進士沈彬再訪",
        "author": "齊己",
        "biography": "",
        "paragraphs": [
            "去歲來尋我，留題在蘚痕。又因風雪夜，重宿古松門。",
            "玉有疑休泣，詩無主且言。明朝此相送，披褐入桃源。"
        ],
        "notes": [
            ""
        ],
        "volume": "卷八百三十八",
        "no#": 27
    },
    {
        "title": "對雪",
        "author": "齊己",
        "biography": "",
        "paragraphs": [
            "松門堆複積，埋石亦埋莎。為瑞還難得，居貧莫厭多。",
            "聽憐終夜落，吟惜一年過。誰在江樓望，漫漫墮綠波。"
        ],
        "notes": [
            ""
        ],
        "volume": "卷八百三十八",
        "no#": 28
    },
    {
        "title": "和岷公送李評事往宜春",
        "author": "齊己",
        "biography": "",
        "paragraphs": [
            "兵火銷鄰境，龍沙有去人。江潭牽興遠，風物入題新。",
            "雪湛將殘臘，霞明向早春。郡侯開宴處，桃李照歌塵。"
        ],
        "notes": [
            ""
        ],
        "volume": "卷八百三十八",
        "no#": 29
    },
    {
        "title": "送僧",
        "author": "齊己",
        "biography": "",
        "paragraphs": [
            "老憶游方日，天涯錫獨搖。淩晨從北固，沖雪向南朝。",
            "鬢髮泉邊剃，香燈樹下燒。雙峰諸道友，夏滿有書招。"
        ],
        "notes": [
            ""
        ],
        "volume": "卷八百三十八",
        "no#": 30
    },
    {
        "title": "過荊門",
        "author": "齊己",
        "biography": "",
        "paragraphs": [
            "路出荊門遠，行行日欲西。草枯蠻塚亂，山斷漢江低。",
            "野店叢蒿短，煙村簇樹齊。翻思故林去，在處有猿啼。"
        ],
        "notes": [
            ""
        ],
        "volume": "卷八百三十八",
        "no#": 31
    },
    {
        "title": "山中答人",
        "author": "齊己",
        "biography": "",
        "paragraphs": [
            "謾道詩名出，何曾著苦吟。忽來還有意，已過即無心。",
            "夏月山長往，霜天寺獨尋。故人憐拙朴，時複寄空林。"
        ],
        "notes": [
            ""
        ],
        "volume": "卷八百三十八",
        "no#": 32
    },
    {
        "title": "贈盧明府閒居",
        "author": "齊己",
        "biography": "",
        "paragraphs": [
            "鬢霜垂七十，江國久辭官。滿篋新風雅，何人舊歲寒。",
            "閒居當野水，幽鳥宿漁竿。終欲相尋去，兵戈時轉難。"
        ],
        "notes": [
            ""
        ],
        "volume": "卷八百三十八",
        "no#": 33
    },
    {
        "title": "幽庭",
        "author": "齊己",
        "biography": "",
        "paragraphs": [
            "不放生纖草，從教遍綠苔。還防長者至，未著牡丹栽。",
            "蛺蝶空飛過，鶺鴒時下來。南鄰折芳子，到此寂寥回。"
        ],
        "notes": [
            ""
        ],
        "volume": "卷八百三十八",
        "no#": 34
    },
    {
        "title": "送休師歸長沙甯覲",
        "author": "齊己",
        "biography": "",
        "paragraphs": [
            "吾子此歸寧，風煙是舊經。無窮芳草色，何處故山青。",
            "偶泊鳴蟬島，難眠好月汀。殷勤問安外，湘岸采詩靈。"
        ],
        "notes": [
            ""
        ],
        "volume": "卷八百三十八",
        "no#": 35
    },
    {
        "title": "將游嵩華行次荊渚",
        "author": "齊己",
        "biography": "",
        "paragraphs": [
            "蓮峰映敷水，嵩岳壓伊河。兩處思歸久，前賢隱去多。",
            "閑身應絕跡，在世幸無他。會向紅霞嶠，僧龕對薜蘿。"
        ],
        "notes": [
            ""
        ],
        "volume": "卷八百三十八",
        "no#": 36
    },
    {
        "title": "遠思",
        "author": "齊己",
        "biography": "",
        "paragraphs": [
            "遠思極何處，南樓煙水長。秋風過鴻雁，遊子在瀟湘。",
            "海面雲生白，天涯墮晚光。徘徊古堤上，曾此贈垂楊。"
        ],
        "notes": [
            ""
        ],
        "volume": "卷八百三十八",
        "no#": 37
    },
    {
        "title": "寄勉二三子",
        "author": "齊己",
        "biography": "",
        "paragraphs": [
            "不見二三子，悠然吳楚間。盡應生白髮，幾個在青山。",
            "□□□□□，□□莫放閑。君聞國風否，千載詠關關。"
        ],
        "notes": [
            ""
        ],
        "volume": "卷八百三十八",
        "no#": 38
    },
    {
        "title": "渚宮江亭寓目",
        "author": "齊己",
        "biography": "",
        "paragraphs": [
            "津亭雖極望，未稱本心閑。白有三江水，青無一點山。",
            "新鴻喧夕浦，遠棹聚空灣。終遂歸匡社，孤帆即此還。"
        ],
        "notes": [
            ""
        ],
        "volume": "卷八百三十八",
        "no#": 39
    },
    {
        "title": "蝴蝶",
        "author": "齊己",
        "biography": "",
        "paragraphs": [
            "何處背繁紅，迷芳到檻重。分飛還獨出，成隊偶相逢。",
            "遠害終防雀，爭先不避蜂。桃蹊牽往復，蘭徑引相從。",
            "翠裛丹心冷，香凝粉翅濃。可尋穿樹影，難覓宿花蹤。",
            "日晚來仍急，春殘舞未慵。西風舊池館，猶得采芙蓉。"
        ],
        "notes": [
            ""
        ],
        "volume": "卷八百三十八",
        "no#": 40
    },
    {
        "title": "送劉秀才往東洛",
        "author": "齊己",
        "biography": "",
        "paragraphs": [
            "羨子去東周，行行非旅遊。煙霄有兄弟，事業盡曹劉。",
            "洛水清奔夏，嵩雲白入秋。來年遂鵬化，一舉上瀛洲。"
        ],
        "notes": [
            ""
        ],
        "volume": "卷八百三十八",
        "no#": 41
    },
    {
        "title": "移竹",
        "author": "齊己",
        "biography": "",
        "paragraphs": [
            "舊溪千萬竿，風雨夜珊珊。白首來江國，黃金買歲寒。",
            "乍移傷粉節，終繞著朱欄。會得承春力，新抽錦籜看。"
        ],
        "notes": [
            ""
        ],
        "volume": "卷八百三十八",
        "no#": 42
    },
    {
        "title": "雉",
        "author": "齊己",
        "biography": "",
        "paragraphs": [
            "角角類關關，春晴錦羽幹。文呈五色異，瑞入九苞難。",
            "暮宿紅蘭暖，朝飛綠野寒。山梁從行者，錯解仲尼歎。"
        ],
        "notes": [
            ""
        ],
        "volume": "卷八百三十八",
        "no#": 43
    },
    {
        "title": "懷軒轅先生",
        "author": "齊己",
        "biography": "",
        "paragraphs": [
            "不得先生信，空懷汗漫秋。月華離鶴背，日影上鼇頭。",
            "欲學孤雲去，其如重骨留。槎程在何處，人世屢荒丘。"
        ],
        "notes": [
            ""
        ],
        "volume": "卷八百三十八",
        "no#": 44
    },
    {
        "title": "永夜感懷寄鄭谷郎中",
        "author": "齊己",
        "biography": "",
        "paragraphs": [
            "輾轉複輾轉，所思安可論。夜涼難就枕，月好重開門。",
            "霜殺百草盡，蛩歸四壁根。生來苦章句，早遇至公言。"
        ],
        "notes": [
            ""
        ],
        "volume": "卷八百三十八",
        "no#": 45
    },
    {
        "title": "賣松者",
        "author": "齊己",
        "biography": "",
        "paragraphs": [
            "未得淩雲價，何慚所買真。自知桃李世，有愛歲寒人。",
            "瑟瑟初離澗，青青未識塵。寧同買花者，貴逐片時春。"
        ],
        "notes": [
            ""
        ],
        "volume": "卷八百三十八",
        "no#": 46
    },
    {
        "title": "丙寅歲寄潘歸仁",
        "author": "齊己",
        "biography": "",
        "paragraphs": [
            "九土盡荒墟，干戈殺害餘。更須憂去國，未可守貧居。",
            "康泰終來在，編聯莫破除。他年遇知己，無恥報襜褕。"
        ],
        "notes": [
            ""
        ],
        "volume": "卷八百三十八",
        "no#": 47
    },
    {
        "title": "嘗茶",
        "author": "齊己",
        "biography": "",
        "paragraphs": [
            "石屋晚煙生，松窗鐵碾聲。因留來客試，共說寄僧名。",
            "味擊詩魔亂，香搜睡思輕。春風霅川上，憶傍綠叢行。"
        ],
        "notes": [
            ""
        ],
        "volume": "卷八百三十八",
        "no#": 48
    },
    {
        "title": "楊花",
        "author": "齊己",
        "biography": "",
        "paragraphs": [
            "暖景照悠悠，遮空勢漸稠。乍如飛雪遠，未似落花休。",
            "萬帶都門外，千株渭水頭。紛紜知近夏，銷歇恐成秋。",
            "軟著朝簪去，狂隨別騎遊。旆沖離館驛，鶯撲繞宮樓。",
            "江國晴愁對，池塘晚見浮。虛窗縈筆雅，深院藉苔幽。",
            "靜墮王孫酒，繁黏客子裘。詠吟何潔白，根本屬風流。",
            "向日還輕舉，因風更自由。不堪思汴岸，千里到揚州。"
        ],
        "notes": [
            ""
        ],
        "volume": "卷八百三十八",
        "no#": 49
    },
    {
        "title": "詠影",
        "author": "齊己",
        "biography": "",
        "paragraphs": [
            "萬物患有象，不能逃大明。始隨殘魄滅，又逐曉光生。",
            "曲直甯相隱，洪纖必自呈。還如至公世，洞鑒是非情。"
        ],
        "notes": [
            ""
        ],
        "volume": "卷八百三十八",
        "no#": 50
    },
    {
        "title": "南歸舟中二首",
        "author": "齊己",
        "biography": "",
        "paragraphs": [
            "南歸乘客棹，道路免崎嶇。江上經時節，船中聽鷓鴣。",
            "春容含眾岫，雨氣泛平蕪。落日停舟望，王維未有圖。",
            "長江春氣寒，客況棹聲閑。夜泊諸村雨，程回數郡山。",
            "桑根垂斷岸，浪沫聚空灣。已去鄰園近，隨緣是暫還。"
        ],
        "notes": [
            ""
        ],
        "volume": "卷八百三十八",
        "no#": 51
    },
    {
        "title": "送遷客",
        "author": "齊己",
        "biography": "",
        "paragraphs": [
            "天涯即愛州，謫去莫多愁。若似承恩好，何如傍主休。",
            "瘴昏銅柱黑，草赤火山秋。應想堯陰下，當時獬豸頭。"
        ],
        "notes": [
            ""
        ],
        "volume": "卷八百三十八",
        "no#": 52
    },
    {
        "title": "題中上人院",
        "author": "齊己",
        "biography": "",
        "paragraphs": [
            "高房占境幽，講退即冥搜。欠鶴同支遁，多詩似惠休。",
            "瓶澄孤井浪，案白小窗秋。莫道歸山字，朝賢日獻酬。"
        ],
        "notes": [
            ""
        ],
        "volume": "卷八百三十八",
        "no#": 53
    },
    {
        "title": "逢鄉友",
        "author": "齊己",
        "biography": "",
        "paragraphs": [
            "無況來江島，逢君話滯留。生緣同一國，相識共他州。",
            "竹影斜青蘚，茶香在白甌。猶憐心道合，多事亦冥搜。"
        ],
        "notes": [
            ""
        ],
        "volume": "卷八百三十八",
        "no#": 54
    },
    {
        "title": "自勉",
        "author": "齊己",
        "biography": "",
        "paragraphs": [
            "試算平生事，中年欠五年。知非未落後，讀易尚加前。",
            "分受詩魔役，甯容俗態牽。閑吟見秋水，數隻釣魚船。"
        ],
        "notes": [
            ""
        ],
        "volume": "卷八百三十八",
        "no#": 55
    },
    {
        "title": "寄詩友",
        "author": "齊己",
        "biography": "",
        "paragraphs": [
            "天地有萬物，盡應輸苦心。他人雖欲解，此道奈何深。",
            "返樸遺時態，關門度歲陰。相思去秋夕，共對冷燈吟。"
        ],
        "notes": [
            ""
        ],
        "volume": "卷八百三十八",
        "no#": 56
    },
    {
        "title": "居道林寺書懷",
        "author": "齊己",
        "biography": "",
        "paragraphs": [
            "花落水喧喧，端居信晝昏。誰來看山寺，自要掃松門。",
            "是事皆能諱，唯詩未懶言。傳聞好時世，亦欲背啼猿。"
        ],
        "notes": [
            ""
        ],
        "volume": "卷八百三十八",
        "no#": 57
    },
    {
        "title": "經吳平觀",
        "author": "齊己",
        "biography": "",
        "paragraphs": [
            "中元齋醮後，殘燼滿空壇。老鶴心何待，尊師鬢已幹。",
            "幡燈古殿夜，霜霰大椿寒。誰見長生路，人間事萬端。"
        ],
        "notes": [
            ""
        ],
        "volume": "卷八百三十八",
        "no#": 58
    },
    {
        "title": "劍客",
        "author": "齊己",
        "biography": "",
        "paragraphs": [
            "拔劍繞殘樽，歌終便出門。西風滿天雪，何處報人恩。",
            "勇死尋常事，輕讎不足論。翻嫌易水上，細碎動離魂。"
        ],
        "notes": [
            ""
        ],
        "volume": "卷八百三十八",
        "no#": 59
    },
    {
        "title": "白髮",
        "author": "齊己",
        "biography": "",
        "paragraphs": [
            "莫染亦莫鑷，任從伊滿頭。白雖無耐藥，黑也不禁秋。",
            "靜枕聽蟬臥，閑垂看水流。浮生未達此，多為爾為愁。"
        ],
        "notes": [
            ""
        ],
        "volume": "卷八百三十八",
        "no#": 60
    },
    {
        "title": "秋興寄胤公",
        "author": "齊己",
        "biography": "",
        "paragraphs": [
            "風聲吹竹健，涼氣著身輕。誰有閒心去，江邊看水行。",
            "村遙紅樹遠，野闊白煙平。試裂芭蕉片，題詩問竺卿。"
        ],
        "notes": [
            ""
        ],
        "volume": "卷八百三十八",
        "no#": 61
    },
    {
        "title": "野步",
        "author": "齊己",
        "biography": "",
        "paragraphs": [
            "城裏無閑處，卻尋城外行。田園經雨水，鄉國憶桑耕。",
            "傍澗蕨薇老，隔村岡隴橫。何窮此心興，時複鷓鴣聲。"
        ],
        "notes": [
            ""
        ],
        "volume": "卷八百三十八",
        "no#": 62
    },
    {
        "title": "殘春",
        "author": "齊己",
        "biography": "",
        "paragraphs": [
            "三月看無也，芳時此可嗟。園林欲向夕，風雨更吹花。",
            "影亂沖人蝶，聲繁繞塹蛙。那堪傍楊柳，飛絮滿鄰家。"
        ],
        "notes": [
            ""
        ],
        "volume": "卷八百三十八",
        "no#": 63
    },
    {
        "title": "酬尚顏",
        "author": "齊己",
        "biography": "",
        "paragraphs": [
            "取盡風騷妙，名高身倍閑。久離王者闕，欲向祖師山。",
            "幕府秋招去，溪鄰日望還。伊餘豈酬敵，來往踏苔斑。"
        ],
        "notes": [
            ""
        ],
        "volume": "卷八百三十八",
        "no#": 64
    },
    {
        "title": "苦熱",
        "author": "齊己",
        "biography": "",
        "paragraphs": [
            "雲勢嶮于峰，金流斷竹風。萬方應望雨，片景欲焚空。",
            "毒害芙蓉死，煩蒸瀑布紅。恩多是團扇，出入畫屏中。"
        ],
        "notes": [
            ""
        ],
        "volume": "卷八百三十八",
        "no#": 65
    },
    {
        "title": "送歐陽秀才赴舉",
        "author": "齊己",
        "biography": "",
        "paragraphs": [
            "莫疑空手去，無援取高科。直是文章好，爭如德行多。",
            "煙霄心一寸，霜雪路千坡。稱意東歸後，交親那喜何。"
        ],
        "notes": [
            ""
        ],
        "volume": "卷八百三十八",
        "no#": 66
    },
    {
        "title": "放鷺鷥",
        "author": "齊己",
        "biography": "",
        "paragraphs": [
            "潔白雖堪愛，腥膻不那何。到頭從所欲，還汝舊滄波。"
        ],
        "notes": [
            ""
        ],
        "volume": "卷八百三十八",
        "no#": 67
    },
    {
        "title": "謝王秀才見示詩卷",
        "author": "齊己",
        "biography": "",
        "paragraphs": [
            "誰見少年心，低摧向苦吟。後須離影響，得必洞精深。",
            "道院春苔徑，僧樓夏竹林。天如愛才子，何慮未知音。"
        ],
        "notes": [
            ""
        ],
        "volume": "卷八百三十八",
        "no#": 68
    },
    {
        "title": "送徐秀才之吳",
        "author": "齊己",
        "biography": "",
        "paragraphs": [
            "吳都霸道昌，才子去觀光。望闕雲天近，朝宗水路長。",
            "海門收片雨，建業泊殘陽。欲問淮王信，仙都即帝鄉。"
        ],
        "notes": [
            ""
        ],
        "volume": "卷八百三十八",
        "no#": 69
    },
    {
        "title": "獨院偶作",
        "author": "齊己",
        "biography": "",
        "paragraphs": [
            "風篁清一院，坐臥潤肌膚。此境終拋去，鄰房肯信無。",
            "身非王者役，門是祖師徒。畢竟伊雲鳥，從來我友于。"
        ],
        "notes": [
            ""
        ],
        "volume": "卷八百三十八",
        "no#": 70
    },
    {
        "title": "酬元員外見寄",
        "author": "齊己",
        "biography": "",
        "paragraphs": [
            "僻巷誰相訪，風籬翠蔓牽。易中通性命，貧裏過流年。",
            "且有吟情撓，都無俗事煎。時聞得新意，多是此忘緣。"
        ],
        "notes": [
            ""
        ],
        "volume": "卷八百三十八",
        "no#": 71
    },
    {
        "title": "寄文秀大師",
        "author": "齊己",
        "biography": "",
        "paragraphs": [
            "皎然靈一時，還有屈於詩。世豈無英主，天何惜大師。",
            "道終歸正始，心莫問多岐。覽卷堪驚立，貞風喜未衰。"
        ],
        "notes": [
            ""
        ],
        "volume": "卷八百三十八",
        "no#": 72
    },
    {
        "title": "夏雨",
        "author": "齊己",
        "biography": "",
        "paragraphs": [
            "霮zw蔽穹蒼，冥蒙自一方。當時消酷毒，隨處有清涼。",
            "著物聲雖暴，滋農潤即長。乍紅縈急電，微白露殘陽。",
            "應禱尤難得，經旬甚不妨。吟聽喧竹樹，立見漲池塘。",
            "眾類聲休出，群峰色盡藏。頹沱來洞壑，汗漫入瀟湘。",
            "下葉黎甿望，高袪旱暵光。幽齋飄臥簟，極浦灑歸檣。",
            "蘚在階從濕，花衰苑任傷。閑思濟時力，歌詠發哀腸。"
        ],
        "notes": [
            ""
        ],
        "volume": "卷八百三十八",
        "no#": 73
    },
    {
        "title": "謝興公上人寄山水簇子",
        "author": "齊己",
        "biography": "",
        "paragraphs": [
            "半幅古潺顏，看來心意閑。何須尋鳥道，即此出人間。",
            "巘暮疑啼狖，松深認掩關。知君遠相惠，免我憶歸山。"
        ],
        "notes": [
            ""
        ],
        "volume": "卷八百三十八",
        "no#": 74
    },
    {
        "title": "酬微上人",
        "author": "齊己",
        "biography": "",
        "paragraphs": [
            "古律皆深妙，新吟複造微。搜難窮月窟，琢苦盡天機。",
            "晚檜清蟬咽，寒江白鳥飛。他年舊山去，為子遠攜歸。"
        ],
        "notes": [
            ""
        ],
        "volume": "卷八百三十八",
        "no#": 75
    },
    {
        "title": "同光歲送人及第東歸",
        "author": "齊己",
        "biography": "",
        "paragraphs": [
            "西笑道何光，新朝舊桂堂。春官如白傅，內試似文皇。",
            "變化龍三十，升騰鳳一行。還家幾多興，滿袖月中香。"
        ],
        "notes": [
            ""
        ],
        "volume": "卷八百三十八",
        "no#": 76
    },
    {
        "title": "寄江居耿處士",
        "author": "齊己",
        "biography": "",
        "paragraphs": [
            "野癖雖相似，生涯即不同。紅霞禪石上，明月釣船中。",
            "醉倒蘆花白，吟緣蓼岸紅。相思何以寄，吾道本空空。"
        ],
        "notes": [
            ""
        ],
        "volume": "卷八百三十八",
        "no#": 77
    },
    {
        "title": "病起二首",
        "author": "齊己",
        "biography": "",
        "paragraphs": [
            "一臥四十日，起來秋氣深。已甘長逝魄，還見舊交心。",
            "撐拄筇猶重，枝梧力未任。終將此形陋，歸死故丘林。",
            "秋風已傷骨，更帶竹聲吹。抱疾關門久，扶羸傍砌時。",
            "無生即不可，有死必相隨。除卻歸真覺，何由擬免之。"
        ],
        "notes": [
            ""
        ],
        "volume": "卷八百三十八",
        "no#": 78
    },
    {
        "title": "送中觀進公歸巴陵",
        "author": "齊己",
        "biography": "",
        "paragraphs": [
            "一論破雙空，持行大國中。不知從此去，何處挫邪宗。",
            "晝雨懸帆黑，殘陽泊島紅。應遊到灉岸，相憶繞茶叢。"
        ],
        "notes": [
            ""
        ],
        "volume": "卷八百三十八",
        "no#": 79
    }
]