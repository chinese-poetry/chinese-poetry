[
    {
        "title": "花村六韻",
        "author": "吳融",
        "biography": "",
        "paragraphs": [
            "地勝非離郭，花深故號村。已憐梁雪重，仍愧楚雲繁。",
            "山近當吟冷，泉高入夢喧。依稀小有洞，邂逅武陵源。",
            "月好頻移座，風輕莫閉門。流鶯更多思，百囀待黃昏。"
        ],
        "notes": [
            ""
        ],
        "volume": "卷六百八十五",
        "no#": 1
    },
    {
        "title": "賦雪十韻",
        "author": "吳融",
        "biography": "",
        "paragraphs": [
            "雨凍輕輕下，風乾淅淅吹。喜勝花發處，驚似客來時。",
            "河靜膠行棹，岩空響折枝。終無鷓鴣識，先有鶺鴒知。",
            "馬勢晨爭急，雕聲晚更饑。替霜嚴柏署，藏月上龍墀。",
            "百尺樓堪倚，千錢酒要追。朝歸紫閣早，漏出建章遲。",
            "臘候何曾爽，春工是所資。遙知故溪柳，排比萬條絲。"
        ],
        "notes": [
            ""
        ],
        "volume": "卷六百八十五",
        "no#": 2
    },
    {
        "title": "溪邊",
        "author": "吳融",
        "biography": "",
        "paragraphs": [
            "溪邊花滿枝，百鳥帶香飛。下有一白鷺，日斜翹石磯。"
        ],
        "notes": [
            ""
        ],
        "volume": "卷六百八十五",
        "no#": 3
    },
    {
        "title": "長安逢故人",
        "author": "吳融",
        "biography": "",
        "paragraphs": [
            "歲暮長安客，相逢酒一杯。眼前閒事靜，心裏故山來。",
            "池影含新草，林芳動早梅。如何不歸去，霜鬢共風埃。"
        ],
        "notes": [
            ""
        ],
        "volume": "卷六百八十五",
        "no#": 4
    },
    {
        "title": "雨夜",
        "author": "吳融",
        "biography": "",
        "paragraphs": [
            "旅夕那禁雨，梅天已思秋。未明孤枕倦，相吊一燈愁。",
            "有戀慚滄海，無機奈白頭。何人得濃睡，溪上釣魚舟。"
        ],
        "notes": [
            ""
        ],
        "volume": "卷六百八十五",
        "no#": 5
    },
    {
        "title": "旅中送遷客",
        "author": "吳融",
        "biography": "",
        "paragraphs": [
            "天南不可去，君去吊靈均。落日青山路，秋風白髮人。",
            "言危無繼者，道在有明神。滿目盡胡越，平生何處陳。"
        ],
        "notes": [
            ""
        ],
        "volume": "卷六百八十五",
        "no#": 6
    },
    {
        "title": "寄尚顏師",
        "author": "吳融",
        "biography": "",
        "paragraphs": [
            "僧中難得靜，靜得是吾師。到闕不求紫，歸山只愛詩。",
            "臨風翹雪足，向日剃霜髭。自歎眠漳久，雙林動所思。"
        ],
        "notes": [
            ""
        ],
        "volume": "卷六百八十五",
        "no#": 7
    },
    {
        "title": "微雨",
        "author": "吳融",
        "biography": "",
        "paragraphs": [
            "天青織未遍，風急舞難成。粉重低飛蝶，黃沈不語鶯。",
            "自隨春靄亂，還放夕陽明。惆悵池塘上，荷珠點點傾。"
        ],
        "notes": [
            ""
        ],
        "volume": "卷六百八十五",
        "no#": 8
    },
    {
        "title": "送廣利大師東歸",
        "author": "吳融",
        "biography": "",
        "paragraphs": [
            "紫殿久沾恩，東歸過海門。浮榮知是夢，輕別肯銷魂。",
            "明發先晨鳥，寒棲入暝猿。蕺山如重到，應老舊雲根。"
        ],
        "notes": [
            ""
        ],
        "volume": "卷六百八十五",
        "no#": 9
    },
    {
        "title": "關東獻兵部劉員外",
        "author": "吳融",
        "biography": "",
        "paragraphs": [
            "昨夜星辰動，仙郎近漢關。玳筵吟雪罷，錦帳押春還。",
            "已到青雲上，應棲絳圃間。臨邛有詞賦，一為奏天顏。"
        ],
        "notes": [
            ""
        ],
        "volume": "卷六百八十五",
        "no#": 10
    },
    {
        "title": "途次淮口",
        "author": "吳融",
        "biography": "",
        "paragraphs": [
            "寒流萬派碧，南渡見煙光。人向隋宮近，山盤楚塞長。",
            "有村皆綠暗，無徑不紅芳。已帶傷春病，如何更異鄉。"
        ],
        "notes": [
            ""
        ],
        "volume": "卷六百八十五",
        "no#": 11
    },
    {
        "title": "詠柳",
        "author": "吳融",
        "biography": "",
        "paragraphs": [
            "自與鶯為地，不教花作媒。細應和雨斷，輕只愛風裁。",
            "好拂錦步障，莫遮銅雀台。灞陵千萬樹，日暮別離回。"
        ],
        "notes": [
            ""
        ],
        "volume": "卷六百八十五",
        "no#": 12
    },
    {
        "title": "武牢關遇雨",
        "author": "吳融",
        "biography": "",
        "paragraphs": [
            "澤春關路迥，暮雨細霏霏。帶霧昏河浪，和塵重客衣。",
            "望中迷去騎，愁裏亂斜暉。惆悵家山遠，溟蒙濕翠微。"
        ],
        "notes": [
            ""
        ],
        "volume": "卷六百八十五",
        "no#": 13
    },
    {
        "title": "春寒",
        "author": "吳融",
        "biography": "",
        "paragraphs": [
            "固教梅忍落，體與杏藏嬌。已過冬疑剩，將來暖未饒。",
            "玉階殘雪在，羅薦暗魂銷。莫問王孫事，煙蕪正寂寥。"
        ],
        "notes": [
            ""
        ],
        "volume": "卷六百八十五",
        "no#": 14
    },
    {
        "title": "早發潼關",
        "author": "吳融",
        "biography": "",
        "paragraphs": [
            "天邊月初落，馬上夢猶殘。關樹蒼蒼曉，玉階澹澹寒。",
            "宦遊終自苦，身世靜堪觀。爭似山中隱，和雲枕碧湍。"
        ],
        "notes": [
            ""
        ],
        "volume": "卷六百八十五",
        "no#": 15
    },
    {
        "title": "送策上人",
        "author": "吳融",
        "biography": "",
        "paragraphs": [
            "昨來非有意，今去亦無心。闕下拋新院，江南指舊林。",
            "瓶添新澗綠，笠卸晚峰陰。八字如相許，終辭尺組尋。"
        ],
        "notes": [
            ""
        ],
        "volume": "卷六百八十五",
        "no#": 16
    },
    {
        "title": "和諸學士秋夕禁直偶雪",
        "author": "吳融",
        "biography": "",
        "paragraphs": [
            "大華積秋雪，禁闈生夜寒。硯冰憂詔急，燈燼惜更殘。",
            "正遂攀稽願，翻追訪戴歡。更為三日約，高興未將闌。"
        ],
        "notes": [
            ""
        ],
        "volume": "卷六百八十五",
        "no#": 17
    },
    {
        "title": "禦溝十六韻",
        "author": "吳融",
        "biography": "",
        "paragraphs": [
            "一水終南下，何年派作溝。穿城初北注，過苑卻東流。",
            "繞岸清波溢，連宮瑞氣浮。去應涵鳳沼，來必滲龍湫。",
            "激石珠爭碎，縈堤練不收。照花長樂曙，泛葉建章秋。",
            "影炫金莖表，光搖綺陌頭。旁沾畫眉府，斜入教簫樓。",
            "有雨難澄鏡，無萍易擲鉤。鼓宜堯女瑟，蕩必蔡姬舟。",
            "皋著通鳴鶴，津應接鬥牛。回風還瀲瀲，和月更悠悠。",
            "淺憶觴堪泛，深思杖可投。只懷涇合慮，不帶隴分愁。",
            "自有朝宗樂，曾無潰穴憂。不勞誇大漢，清渭貫神州。"
        ],
        "notes": [
            ""
        ],
        "volume": "卷六百八十五",
        "no#": 18
    },
    {
        "title": "赴闕次留獻荊南成相公三十韻",
        "author": "吳融",
        "biography": "",
        "paragraphs": [
            "分閫兼文德，持衡有武功。荊南知獨去，海內更誰同。",
            "拔地孤峰秀，當天一鶚雄。雲生五色筆，月吐六鈞弓。",
            "骨格淩秋聳，心源見底空。神清餐沆瀣，氣逸飲洪蒙。",
            "臨事成奇策，全身仗至忠。解鞍欺李廣，煮弩笑臧洪。",
            "往昔逢多難，來茲故統戎。卓旗雲夢澤，撲火細腰宮。",
            "鏟土樓臺構，連江雉堞籠。似平鋪掌上，疑湧出壺中。",
            "豈是勞人力，寧因役鬼工。本遺三戶在，今匝萬家通。",
            "畫舸橫青雀，危檣列彩虹。席飛巫峽雨，袖拂宋亭風。",
            "場廣盤球子，池閑引釣筒。禮賢金璧賤，煦物雪霜融。",
            "酒滿梁塵動，棋殘漏滴終。儉常資澹靜，貴絕恃穹崇。",
            "唯要臣誠顯，那求帝渥隆。甘棠名異奭，大樹姓非馮。",
            "自念為遷客，方諧謁上公。痛知遭止棘，頻歎委飄蓬。",
            "借宅誅茅綠，分囷指粟紅。只慚燕館盛，甯覺阮途窮。",
            "渙汗沾明主，滄浪別釣翁。去曾憂塞馬，歸欲逐邊鴻。",
            "積感深於海，銜恩重極嵩。行行柳門路，回首下離東。"
        ],
        "notes": [
            ""
        ],
        "volume": "卷六百八十五",
        "no#": 19
    },
    {
        "title": "三峰府內矮柏十韻",
        "author": "吳融",
        "biography": "",
        "paragraphs": [
            "擢秀依黃閣，移根自碧岑。周圍雖合抱，直上豈盈尋。",
            "遠砌行窺頂，當庭坐庇陰。短堪驚眾木，高已讓他林。",
            "日轉無長影，風回有細音。不容蘿蔦附，只耐雪霜侵。",
            "玉帳籠應匝，牙旗倚更禁。葉低宜拂席，枝褭易抽簪。",
            "綠澗支離久，朱門掩映深。何須一千丈，方有歲寒心。"
        ],
        "notes": [
            ""
        ],
        "volume": "卷六百八十五",
        "no#": 20
    },
    {
        "title": "雪十韻",
        "author": "吳融",
        "biography": "",
        "paragraphs": [
            "灑密蔽璿穹，霏霏杳莫窮。遲於雨到地，疾甚絮隨風。",
            "四野蒼茫際，千家晃朗中。夜迷三繞鵲，晝斷一行鴻。",
            "結片飛瓊樹，栽花點蕊宮。壅應邊盡北，填合海無東。",
            "高愛危峰積，低愁暖氣融。月交都浩渺，日射更玲瓏。",
            "送臘辭寒律，迎春入舊叢。自憐曾末至，聊複賦玄功。"
        ],
        "notes": [
            ""
        ],
        "volume": "卷六百八十五",
        "no#": 21
    },
    {
        "title": "和睦州盧中丞題茅堂十韻",
        "author": "吳融",
        "biography": "",
        "paragraphs": [
            "有士當今重，忘情自古稀。獨開青嶂路，閑掩白雲扉。",
            "石累千層險，泉分一帶微。棟危猿競下，簷回鳥爭歸。",
            "煙冷茶鐺靜，波香蘭舸飛。好移鐘阜蓼，莫種首陽薇。",
            "樹密含輕霧，川空漾薄暉。芝泥看只捧，蕙帶且休圍。",
            "東郭鄰穿履，西林近衲衣。瓊瑤一百字，千古見清機。"
        ],
        "notes": [
            ""
        ],
        "volume": "卷六百八十五",
        "no#": 22
    },
    {
        "title": "奉和禦制六韻",
        "author": "吳融",
        "biography": "",
        "paragraphs": [
            "天曉密雲開，亭亭翠葆來。芰荷籠水殿，楊柳蔽風台。",
            "恩洽三時雨，歡騰萬歲雷。日華偏照禦，星彩迥分台。",
            "葦岸縈仙棹，蓮峰倒玉杯。獨慚歌聖德，不是侍臣才。"
        ],
        "notes": [
            ""
        ],
        "volume": "卷六百八十五",
        "no#": 23
    },
    {
        "title": "敗簾六韻",
        "author": "吳融",
        "biography": "",
        "paragraphs": [
            "有客編來久，彌年斷不收。不堪風作候，豈複燕為讎。",
            "盡見三重閣，難迷百尺樓。伴燈微掩夢，兼扇劣遮羞。",
            "零落亡珠綴，殷勤謝玉鉤。涼宵何必卷，月自入軒流。"
        ],
        "notes": [
            ""
        ],
        "volume": "卷六百八十五",
        "no#": 24
    },
    {
        "title": "玉堂種竹六韻",
        "author": "吳融",
        "biography": "",
        "paragraphs": [
            "當砌植檀欒，濃陰五月寒。引風穿玉牖，搖露滴金盤。",
            "有韻和宮漏，無香雜畹蘭。地疑雲鎖易，日近雪封難。",
            "靜稱圍棋會，閑宜閣筆看。他年終結實，不羨樹棲鸞。"
        ],
        "notes": [
            ""
        ],
        "volume": "卷六百八十五",
        "no#": 25
    },
    {
        "title": "和韓致光侍郎無題三首十四韻",
        "author": "吳融",
        "biography": "",
        "paragraphs": [
            "珠佩元消暑，犀簪自辟塵。掩燈容燕宿，開鏡待雞晨。",
            "去懶都忘舊，來多未厭新。每逢憂是夢，長憶故延真。",
            "杏小雙圓壓，山濃兩點嚬。瘦難勝寶帶，輕欲馭飆輪。",
            "篦鳳金雕翼，釵魚玉鏤鱗。月明無睡夜，花落斷腸春。",
            "解舞何須楚，能箏可在秦。怯探同海底，稀遇極天津。",
            "綠柰攀宮豔，青梅弄嶺珍。管纖銀字咽，梭密錦書勻。",
            "厭勝還隨俗，無疑不避人。可憐三五夕，嫵媚善為鄰。",
            "舞轉輕輕雪，歌霏漠漠塵。漫遊多蔔夜，慵起不知晨。",
            "玉箸和妝裛，金蓮逐步新。鳳笙追北裏，鶴馭訪南真。",
            "有恨都無語，非愁亦有嚬。戲應過蚌浦，飛合入蟾輪。",
            "杯樣成言鳥，梳文解臥鱗。逢迎大堤晚，離別洞庭春。",
            "似玉曾誇趙，如雲不讓秦。錦收花上露，珠引月中津。",
            "木為連枝貴，禽因比翼珍。萬峰酥點薄，五色繡妝勻。",
            "獺髓求魚客，鮫綃托海人。寸腸誰與達，洞府四無鄰。",
            "綺閣臨初日，銅台拂暗塵。鷾鴯偏報曉，烏鶂慣驚晨。",
            "魚網裁書數，鶤弦上曲新。病多疑厄重，語切見心真。",
            "子母錢征笑，西南月借嚬。擣衣嫌獨杵，分袂怨雙輪。",
            "貝葉教丹觜，金刀寄赤鱗。捲簾吟塞雪，飛楫渡江春。",
            "解織宜名蕙，能歌合姓秦。眼穿回雁嶺，魂斷飲牛津。",
            "藥自偷來絕，香從竊去珍。茗煎雲沫聚，藥種玉苗勻。",
            "草密應迷客，花繁好避人。長幹足風雨，遙夜與誰鄰。"
        ],
        "notes": [
            ""
        ],
        "volume": "卷六百八十五",
        "no#": 26
    },
    {
        "title": "倒次元韻",
        "author": "吳融",
        "biography": "",
        "paragraphs": [
            "南陌來尋伴，東城去卜鄰。生憎無賴客，死憶有情人。",
            "似束腰支細，如描發彩勻。黃鸝裁帽貴，紫燕刻釵珍。",
            "身近從淄右，家元接觀津。雨台誰屬楚，花洞不知秦。",
            "淚滴空床冷，妝濃滿鏡春。枕涼欹琥珀，簟潔展麒麟。",
            "茂苑廊千步，昭陽扇九輪。陽城迷處笑，京兆畫時嚬。",
            "魚子封箋短，蠅頭學字真。易判期已遠，難諱事還新。",
            "艇子愁沖夜，驪駒怕拂晨。如何斷岐路，免得見行塵。"
        ],
        "notes": [
            ""
        ],
        "volume": "卷六百八十五",
        "no#": 27
    },
    {
        "title": "個人三十韻",
        "author": "吳融",
        "biography": "",
        "paragraphs": [
            "嫋嫋複盈盈，何年墜玉京。見人還道姓，羞客不稱名。",
            "故事諳金穀，新居近石城。臉橫秋水溢，眉拂遠山晴。",
            "粉薄塗雲母，簪寒篸水晶。催來兩槳送，怕起五絲縈。",
            "髻學盤桓綰，床依宛轉成。博山凝霧重，油壁隱車輕。",
            "額點梅花樣，心通棘刺情。搔頭邀顧遇，約指到平生。",
            "魚網徐徐襞，螺卮淺淺傾。芙蓉褥已展，豆蔻水休更。",
            "趙女憐膠膩，丁娘愛燭明。炷香龍薦腦，辟魘虎輸精。",
            "管咽參差韻，弦嘈倰僜聲。花殘春寂寂，月落漏丁丁。",
            "柳絮聯章敏，椒花屬思清。剪羅成彩字，銷蠟脫珠纓。",
            "邂逅當投佩，艱難莫拊楹。熨來身熱定，舐得面痕平。",
            "匣鏡金螭怒，簾旌繡獸獰。頸長堪鶴並，腰細任蜂爭。",
            "滴淚泉饒竭，論心石未貞。必雙成鳳去，豈獨化蟬鳴。",
            "書遠腸空斷，樓高膽易驚。數錢紅帶結，鬥草蒨裙盛。",
            "袂柳闌幹小，侵波略彴橫。夜愁遙寄雁，曉夢半和鶯。",
            "翼只思鶼比，根長羨藕並。可憐衣帶緩，休賦重行行。"
        ],
        "notes": [
            ""
        ],
        "volume": "卷六百八十五",
        "no#": 28
    },
    {
        "title": "即席十韻",
        "author": "吳融",
        "biography": "",
        "paragraphs": [
            "住處方窺宋，平生未嫁盧。暖金輕鑄骨，寒玉細凝膚。",
            "妒蝶長成伴，傷鸞耐得孤。城堪迷下蔡，台合上姑蘇。",
            "弄眼難降柳，含茸欲鬥蒲。生涼雲母扇，直夜博山爐。",
            "翡翠交妝鏡，鴛鴦入畫圖。無心同石轉，有淚約泉枯。",
            "猿渴應須見，鷹饑只待呼。銀河正清淺，霓節過來無。"
        ],
        "notes": [
            ""
        ],
        "volume": "卷六百八十五",
        "no#": 29
    },
    {
        "title": "追詠棠梨花十韻",
        "author": "吳融",
        "biography": "",
        "paragraphs": [
            "蜀地從來勝，棠梨第一花。更應無軟弱，別自有妍華。",
            "不貴綃為霧，難降綺作霞。移須歸紫府，駐合餌丹砂。",
            "密映彈琴宅，深藏賣酒家。夜宜紅蠟照，春稱錦筵遮。",
            "連廟魂棲望，飄江字繞巴。未饒酥點薄，兼妒雪飛斜。",
            "舊賞三年斷，新期萬里賒。長安如種得，誰定牡丹誇。"
        ],
        "notes": [
            ""
        ],
        "volume": "卷六百八十五",
        "no#": 30
    },
    {
        "title": "綿竹山四十韻",
        "author": "吳融",
        "biography": "",
        "paragraphs": [
            "綿竹東西隅，千峰勢相屬。崚嶒壓東巴，連延羅古蜀。",
            "方者露圭角，尖者鑽箭簇。引者蛾眉彎，斂者鳶肩縮。",
            "尾蟉青蛇盤，頸低玄兔伏。橫來突若奔，直上森如束。",
            "歲在作噩年，銅梁搖蠆毒。相國京兆公，九命來作牧。",
            "戎提虎僕毛，專奉狼頭纛。行府寄精廬，開窗對林麓。",
            "是時重陽後，天氣曠清肅。茲山昏曉開，一一在人目。",
            "霜空正泬寥，濃翠霏撲撲。披海出珊瑚，貼天堆碧玉。",
            "俄然陰霾作，城郭才霢霂。絕頂已凝雪，晃朗開紅旭。",
            "初疑昆侖下，夭矯龍銜燭。亦似蓬萊巔，金銀台疊蹙。",
            "紫霞或旁映，綺段鋪繁褥。晚照忽斜籠，赤城差斷續。",
            "又如煮吳鹽，萬萬盆初熟。又如濯楚練，千千匹未軸。",
            "又如水晶宮，蛟螭結川瀆。又如鐘乳洞，電雷開岩穀。",
            "丹青畫不成，造化供難足。合有羽衣人，飄颻曳煙躅。",
            "合有五色禽，叫嘯含仙曲。根雖限劍門，穴必通林屋。",
            "方諸滄海隔，欲去憂淪覆。群玉縹緲間，未可量往復。",
            "何如當此境，終朝曠遐矚。往往草檄餘，吟哦思幽獨。",
            "早晚掃欃槍，笳鼓迎暢轂。休飛霹靂車，罷系蝦蟆木。",
            "勒銘燕然山，萬代垂芬鬱。然後恣逍遙，獨往群麋鹿。",
            "不管安與危，不問榮與辱。但樂濠梁魚，豈怨鐘山鵠。",
            "紉蘭以圍腰，采芝將實腹。石床須臥平，一任閑雲觸。"
        ],
        "notes": [
            ""
        ],
        "volume": "卷六百八十五",
        "no#": 31
    },
    {
        "title": "祝風三十二韻",
        "author": "吳融",
        "biography": "",
        "paragraphs": [
            "我有二頃田，長洲東百里。環塗為之區，積葑相連纚。",
            "松江流其旁，春夏多苦水。堤防苟不時，氾濫即無已。",
            "粵餘病眠久，而複家無峙。田峻不勝荒，農功皆廢弛。",
            "他稼已如雲，我田方欲蒔。四際上通波，兼之葭與葦。",
            "是時立秋後，煙露浩淒矣。雖然遣畢功，萎約都無幾。",
            "如何海上風，連日從空起。似欲驅滄溟，來沃具區裏。",
            "噫嘻爾風師，吳中多豪士。囷倉過九年，一粒惜如死。",
            "糴賤兼糶貴，凶年翻大喜。只是疲羸苦，才饑須易子。",
            "餘仍轗軻者，進趨年二紀。秋不安一食，春不閑一晷。",
            "腸回為多別，骨瘦因積毀。咳唾莫逢人，揶揄空睹鬼。",
            "中又值干戈，遑遑常轉徙。故隱茅山西，今來笠澤涘。",
            "荒者不復尋，葺者還有以。將正陶令巾，又蓋薑肱被。",
            "不敢務有餘，有餘必驕鄙。所期免假匄，假匄多慚恥。",
            "驕鄙既不生，慚恥更能弭。自可致逍遙，無妨閱經史。",
            "籲余將四十，滿望只如此。幹澤尚多難，學稼茲複爾。",
            "窮達雖系命，禍福生所履。天不饑死餘，飄風當自止。"
        ],
        "notes": [
            ""
        ],
        "volume": "卷六百八十五",
        "no#": 32
    },
    {
        "title": "金陵懷古",
        "author": "吳融",
        "biography": "",
        "paragraphs": [
            "玉樹聲沉戰艦收，萬家冠蓋入中州。",
            "只應江令偏惆悵，頭白歸來是客遊。"
        ],
        "notes": [
            ""
        ],
        "volume": "卷六百八十五",
        "no#": 33
    },
    {
        "title": "涼思",
        "author": "吳融",
        "biography": "",
        "paragraphs": [
            "松間小檻接波平，月淡煙沉暑氣清。",
            "半夜水禽棲不定，綠荷風動露珠傾。"
        ],
        "notes": [
            ""
        ],
        "volume": "卷六百八十五",
        "no#": 34
    },
    {
        "title": "鮫綃",
        "author": "吳融",
        "biography": "",
        "paragraphs": [
            "雲供片段月供光，貧女寒機枉自忙。",
            "莫道不蠶能致此，海邊何事有扶桑。"
        ],
        "notes": [
            ""
        ],
        "volume": "卷六百八十五",
        "no#": 35
    },
    {
        "title": "潮",
        "author": "吳融",
        "biography": "",
        "paragraphs": [
            "暮去朝來無定期，桑田長被此聲移。",
            "蓬萊若探人間事，一日還應兩度知。"
        ],
        "notes": [
            ""
        ],
        "volume": "卷六百八十五",
        "no#": 36
    },
    {
        "title": "忘憂花",
        "author": "吳融",
        "biography": "",
        "paragraphs": [
            "繁紅落盡始淒涼，直道忘憂也未忘。",
            "數朵殷紅似春在，春愁特此系人腸。"
        ],
        "notes": [
            ""
        ],
        "volume": "卷六百八十五",
        "no#": 37
    },
    {
        "title": "憶街西所居",
        "author": "吳融",
        "biography": "",
        "paragraphs": [
            "衡門一別夢難稀，人欲歸時不得歸。",
            "長憶去年寒食夜，杏花零落雨霏霏。"
        ],
        "notes": [
            ""
        ],
        "volume": "卷六百八十五",
        "no#": 38
    },
    {
        "title": "雲",
        "author": "吳融",
        "biography": "",
        "paragraphs": [
            "南北東西似客身，遠峰高鳥自為鄰。",
            "清歌一曲猶能住，莫道無心勝得人。"
        ],
        "notes": [
            ""
        ],
        "volume": "卷六百八十五",
        "no#": 39
    },
    {
        "title": "華清宮四首",
        "author": "吳融",
        "biography": "",
        "paragraphs": [
            "中原無鹿海無波，鳳輦鸞旗出幸多。",
            "今日故宮歸寂寞，太平功業在山河。",
            "漁陽烽火照函關，玉輦匆匆下此山。",
            "一曲羽衣聽不盡，至今遺恨水潺潺。",
            "上皇鑾輅重巡遊，雨淚無言獨倚樓。",
            "惆悵眼前多少事，落花明月滿宮秋。",
            "別殿和雲鎖翠微，太真遺像夢依依。",
            "玉皇掩淚頻惆悵，應歎僧繇彩筆飛。"
        ],
        "notes": [
            ""
        ],
        "volume": "卷六百八十五",
        "no#": 40
    },
    {
        "title": "陳琳墓",
        "author": "吳融",
        "biography": "",
        "paragraphs": [
            "冀州飛檄傲英雄，卻把文辭事鄴宮。",
            "縱道筆端由我得，九泉何面見袁公。"
        ],
        "notes": [
            ""
        ],
        "volume": "卷六百八十五",
        "no#": 41
    },
    {
        "title": "湖州朝陽樓",
        "author": "吳融",
        "biography": "",
        "paragraphs": [
            "十二亭亭占曉光，隋家浪說有迷藏。",
            "仲宣題盡平生恨，別處應難看屋樑。"
        ],
        "notes": [
            ""
        ],
        "volume": "卷六百八十五",
        "no#": 42
    },
    {
        "title": "賣花翁",
        "author": "吳融",
        "biography": "",
        "paragraphs": [
            "和煙和露一叢花，擔入宮城許史家。",
            "惆悵東風無處說，不教閑地著春華。"
        ],
        "notes": [
            ""
        ],
        "volume": "卷六百八十五",
        "no#": 43
    },
    {
        "title": "自諷",
        "author": "吳融",
        "biography": "",
        "paragraphs": [
            "世路升沉合自安，故人何必苦相幹。",
            "塗窮始解東歸去，莫過嚴光七裏灘。"
        ],
        "notes": [
            ""
        ],
        "volume": "卷六百八十五",
        "no#": 44
    },
    {
        "title": "送杜鵑花",
        "author": "吳融",
        "biography": "",
        "paragraphs": [
            "春紅始謝又秋紅，息國亡來入楚宮。",
            "應是蜀冤啼不盡，更憑顏色訴西風。"
        ],
        "notes": [
            ""
        ],
        "volume": "卷六百八十五",
        "no#": 45
    },
    {
        "title": "西京道中聞蛙",
        "author": "吳融",
        "biography": "",
        "paragraphs": [
            "雨餘林外夕煙沉，忽有蛙聲伴客吟。",
            "莫怪聞時倍惆悵，稚圭蓬蓽在山陰。"
        ],
        "notes": [
            ""
        ],
        "volume": "卷六百八十五",
        "no#": 46
    },
    {
        "title": "情",
        "author": "吳融",
        "biography": "",
        "paragraphs": [
            "依依脈脈兩如何，細似輕絲渺似波。",
            "月不長圓花易落，一生惆悵為伊多。"
        ],
        "notes": [
            ""
        ],
        "volume": "卷六百八十五",
        "no#": 47
    },
    {
        "title": "送荊南從事之岳州",
        "author": "吳融",
        "biography": "",
        "paragraphs": [
            "秋拂湖光一鏡開，庾郎蘭棹好徘徊。",
            "遙知月落酒醒處，五十弦從波上來。"
        ],
        "notes": [
            ""
        ],
        "volume": "卷六百八十五",
        "no#": 48
    },
    {
        "title": "渡淮作",
        "author": "吳融",
        "biography": "",
        "paragraphs": [
            "紅杏花時辭漢苑，黃梅雨裏上淮船。",
            "雨迎花送長如此，辜負東風十四年。"
        ],
        "notes": [
            ""
        ],
        "volume": "卷六百八十五",
        "no#": 49
    },
    {
        "title": "薛舍人見征恩賜香並二十八字同寄",
        "author": "吳融",
        "biography": "",
        "paragraphs": [
            "往歲知君侍武皇，今來何用紫羅囊。",
            "都緣有意重熏裛，更灑江毫上玉堂。"
        ],
        "notes": [
            ""
        ],
        "volume": "卷六百八十五",
        "no#": 50
    },
    {
        "title": "王母廟",
        "author": "吳融",
        "biography": "",
        "paragraphs": [
            "鸞龍一夜降昆丘，遺廟千年枕碧流。",
            "賺得武皇心力盡，忍看煙草茂陵秋。"
        ],
        "notes": [
            ""
        ],
        "volume": "卷六百八十五",
        "no#": 51
    },
    {
        "title": "途中阻風",
        "author": "吳融",
        "biography": "",
        "paragraphs": [
            "洛陽寒食苦多風，掃蕩春華一半空。",
            "莫道芳蹊盡成實，野花猶有未開叢。"
        ],
        "notes": [
            ""
        ],
        "volume": "卷六百八十五",
        "no#": 52
    },
    {
        "title": "楚事",
        "author": "吳融",
        "biography": "",
        "paragraphs": [
            "悲秋應亦抵傷春，屈宋當年並楚臣。",
            "何事從來好時節，只將惆悵付詞人。"
        ],
        "notes": [
            ""
        ],
        "volume": "卷六百八十五",
        "no#": 53
    },
    {
        "title": "和僧詠牡丹",
        "author": "吳融",
        "biography": "",
        "paragraphs": [
            "萬緣銷盡本無心，何事看花恨卻深。",
            "都是支郎足情調，墜香殘蕊亦成吟。"
        ],
        "notes": [
            ""
        ],
        "volume": "卷六百八十五",
        "no#": 54
    },
    {
        "title": "豫讓",
        "author": "吳融",
        "biography": "",
        "paragraphs": [
            "韓魏同謀反復深，晉陽三板免成沉。",
            "趙衰當面何須恨，不把幹將訪負心。"
        ],
        "notes": [
            ""
        ],
        "volume": "卷六百八十五",
        "no#": 55
    },
    {
        "title": "和寄座主尚書",
        "author": "吳融",
        "biography": "",
        "paragraphs": [
            "偶逢戎旅戰爭日，豈是明時放逐臣。",
            "不用裁詩苦惆悵，風雷看起臥龍身。"
        ],
        "notes": [
            ""
        ],
        "volume": "卷六百八十五",
        "no#": 56
    },
    {
        "title": "江行",
        "author": "吳融",
        "biography": "",
        "paragraphs": [
            "霞低水遠碧翻紅，一棹無邊落照中。",
            "說示北人應不愛，錦遮泥健馬追風。"
        ],
        "notes": [
            ""
        ],
        "volume": "卷六百八十五",
        "no#": 57
    },
    {
        "title": "旅館梅花",
        "author": "吳融",
        "biography": "",
        "paragraphs": [
            "清香無以敵寒梅，可愛他鄉獨看來。",
            "為憶故溪千萬樹，幾年辜負雪中開。"
        ],
        "notes": [
            ""
        ],
        "volume": "卷六百八十五",
        "no#": 58
    },
    {
        "title": "水鳥",
        "author": "吳融",
        "biography": "",
        "paragraphs": [
            "煙為行止水為家，兩兩三三睡暖沙。",
            "為謝離鸞兼別鵠，如何禁得向天涯。"
        ],
        "notes": [
            ""
        ],
        "volume": "卷六百八十五",
        "no#": 59
    },
    {
        "title": "楊花",
        "author": "吳融",
        "biography": "",
        "paragraphs": [
            "不鬥穠華不占紅，自飛晴野雪濛濛。",
            "百花長恨風吹落，唯有楊花獨愛風。"
        ],
        "notes": [
            ""
        ],
        "volume": "卷六百八十五",
        "no#": 60
    },
    {
        "title": "水調",
        "author": "吳融",
        "biography": "",
        "paragraphs": [
            "鑿河千里走黃沙，沙殿西來動日華。",
            "可道新聲是亡國，且貪惆悵後庭花。"
        ],
        "notes": [
            ""
        ],
        "volume": "卷六百八十五",
        "no#": 61
    },
    {
        "title": "秋夕樓居",
        "author": "吳融",
        "biography": "",
        "paragraphs": [
            "月裏青山淡如畫，露中黃葉颯然秋。",
            "危欄倚遍都無寐，只恐星河墮入樓。"
        ],
        "notes": [
            ""
        ],
        "volume": "卷六百八十五",
        "no#": 62
    },
    {
        "title": "經苻堅墓",
        "author": "吳融",
        "biography": "",
        "paragraphs": [
            "百里煙塵散杳冥，新平一隰草青青。",
            "八公山石君知否，休更中原作彗星。"
        ],
        "notes": [
            ""
        ],
        "volume": "卷六百八十五",
        "no#": 63
    },
    {
        "title": "松江晚泊",
        "author": "吳融",
        "biography": "",
        "paragraphs": [
            "吳台越嶠兩分津，萬萬檣烏簇夜雲。",
            "吟盡長江一江月，更無人似謝將軍。"
        ],
        "notes": [
            ""
        ],
        "volume": "卷六百八十五",
        "no#": 64
    },
    {
        "title": "送薛學士赴任峽州二首",
        "author": "吳融",
        "biography": "",
        "paragraphs": [
            "負譴雖安不敢安，疊猿聲裏獨之官。",
            "莫將彩筆閑拋擲，更待淮王詔草看。",
            "片帆飛入峽雲深，帶雨兼風動楚吟。",
            "何似玉堂裁詔罷，月斜鳷鵲漏沉沉。"
        ],
        "notes": [
            ""
        ],
        "volume": "卷六百八十五",
        "no#": 65
    },
    {
        "title": "送許校書",
        "author": "吳融",
        "biography": "",
        "paragraphs": [
            "故人言別倍依依，病裏班荊苦憶違。",
            "明日柳亭門外路，不知誰賦送將歸。"
        ],
        "notes": [
            ""
        ],
        "volume": "卷六百八十五",
        "no#": 66
    },
    {
        "title": "蛺蝶",
        "author": "吳融",
        "biography": "",
        "paragraphs": [
            "兩兩自依依，南園煙露微。住時須並住，飛處要交飛。",
            "草淺憂驚吹，花殘惜晚暉。長交擷芳女，夜夢遠人歸。"
        ],
        "notes": [
            ""
        ],
        "volume": "卷六百八十五",
        "no#": 67
    }
]