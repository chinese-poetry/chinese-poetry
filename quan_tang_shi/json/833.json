[
    {
        "title": "壽春節進",
        "author": "貫休",
        "biography": "",
        "paragraphs": [
            "聖運關天紀，龍飛古帝基。振搖三蜀地，聳發萬年枝。",
            "出震同中古，承幹動四夷。恩頒新命廣，淚向舊朝垂。",
            "大寶歸玄讖，殊祥出遠池。法天深罔測，體聖妙難知。",
            "儉德為全德，無思契十思。丕圖非力致，英武悉天資。",
            "正直方親切，回邪豈敢窺。將排頗與牧，相得稷兼夔。",
            "鹽出符真主，麟來合大規。賡歌隨羽鑰，奕葉斅伊祁。",
            "寡欲情雖泰，憂民色未怡。盛如唐創業，宛勝晉朝儀。",
            "旰食宮鶯囀，宵衣禁漏遲。多於湯土地，還有禹胼胝。",
            "視物如傷日，勝殘去殺時。守文情的的，無逸戒孜孜。",
            "軒頊風重振，皇唐鼎創移。始聞呈瑞石，又報產靈芝。",
            "覆幬高緣大，包容妙在卑。兄呼春赫日，師指佛牟尼。",
            "佳氣宸居合，淳風樂府吹。急賢彰帝業，解網見天慈。",
            "粟赤千千窖，軍雄萬萬兒。八蠻須稽顙，四海仰昌期。",
            "玉輦嬪嬙擁，宮花錦繡欹。堯雲同靉靆，漢祖太驅馳。",
            "氛祲根株盡，澆訛朕兆隳。山河方有截，野逸詔無遺。",
            "境靜消鋒鏑，田香熟稻r1。夢中逢傅說，殿上見辛毗。",
            "金鏡懸千古，彤雲起四維。盛行唐典法，再睹舜雍熙。",
            "祝壽幹文動，郊天太一隨。煌煌還宿衛，亹亹葉聲詩。",
            "飲醴和甘雨，非煙繞禦帷。銀輪隨寶馬，玉沼見金龜。",
            "杳杳聞韻濩，重重降撫綏。魏征須卻出，葛亮更何之。",
            "簡約逾前古，升平美不疑。觸邪羊唅唅，鼓腹叟嘻嘻。",
            "邁五方雲大，超三始見奇。錦霞連紫極，仙鳥下峨眉。",
            "謝傅還為傅，周師又作師。納隍為永任，從諫契無為。",
            "子子寰瀛主，孫孫日月旗。壽春嗟壽域，萬國盡虔祈。",
            "捧日三車子，恭思八彩眉。願將七萬歲，匍匐拜瑤墀。"
        ],
        "notes": [
            ""
        ],
        "volume": "卷八百三十三",
        "no#": 1
    },
    {
        "title": "送僧之安南",
        "author": "貫休",
        "biography": "",
        "paragraphs": [
            "安南千萬里，師去趣何長。鬢有炎州雪，心為異國香。",
            "退牙山象惡，過海布帆荒。早作歸吳計，無忘父母鄉。"
        ],
        "notes": [
            ""
        ],
        "volume": "卷八百三十三",
        "no#": 2
    },
    {
        "title": "送僧歸剡山",
        "author": "貫休",
        "biography": "",
        "paragraphs": [
            "遠逃為亂處，寺與石城連。木落歸山路，人初刈剡田。",
            "荒林猴咬栗，戰地鬼多年。好去楞伽子，精修莫偶然。"
        ],
        "notes": [
            ""
        ],
        "volume": "卷八百三十三",
        "no#": 3
    },
    {
        "title": "送僧入幽州",
        "author": "貫休",
        "biography": "",
        "paragraphs": [
            "高士高無敵，騰騰話入燕。無人知爾意，向我道非禪。",
            "栗徑穿蕃塚，狼聲隔遠煙。盤山多道侶，應未有歸年。"
        ],
        "notes": [
            ""
        ],
        "volume": "卷八百三十三",
        "no#": 4
    },
    {
        "title": "送僧遊五台",
        "author": "貫休",
        "biography": "",
        "paragraphs": [
            "羨師遊五頂，乞食值年豐。去去誰為侶，棲棲力已充。",
            "濁河高岸拆，衰草古城空。必到華嚴寺，憑師問辨公。"
        ],
        "notes": [
            ""
        ],
        "volume": "卷八百三十三",
        "no#": 5
    },
    {
        "title": "送僧入五泄",
        "author": "貫休",
        "biography": "",
        "paragraphs": [
            "五泄江山寺，禪林境最奇。九年吃菜粥，此事少人知。",
            "山響僧擔谷，林香豹乳兒。伊余頭已白，不去更何之。"
        ],
        "notes": [
            ""
        ],
        "volume": "卷八百三十三",
        "no#": 6
    },
    {
        "title": "題令宣和尚院",
        "author": "貫休",
        "biography": "",
        "paragraphs": [
            "軒窗領嵐翠，師得世情忘。惟愛談諸祖，曾經宿大荒。",
            "泉聲淹臥榻，雲片犯爐香。寄語題門者，看經在上方。"
        ],
        "notes": [
            ""
        ],
        "volume": "卷八百三十三",
        "no#": 7
    },
    {
        "title": "寄四明閭丘道士二首",
        "author": "貫休",
        "biography": "",
        "paragraphs": [
            "淮海兵荒日，分飛直至今。知擔諸子出，卻入四明深。",
            "衣必編仙草，僧應共栗林。秋風溪上路，應得一相尋。",
            "三千功未了，大道本無程。好共禪師好，常將藥犬行。",
            "石門紅蘚剝，柘塢白雲生。莫認無名是，無名已是名。"
        ],
        "notes": [
            ""
        ],
        "volume": "卷八百三十三",
        "no#": 8
    },
    {
        "title": "經士馬中作",
        "author": "貫休",
        "biography": "",
        "paragraphs": [
            "偷兒成大寇，處處起煙塵。黃葉滿空宅，青山見俗人。",
            "妖星芒刺越，鬼哭勢連秦。惆悵還惆悵，茫茫江海濱。"
        ],
        "notes": [
            ""
        ],
        "volume": "卷八百三十三",
        "no#": 9
    },
    {
        "title": "士馬後見赤松舒道士",
        "author": "貫休",
        "biography": "",
        "paragraphs": [
            "滿眼盡瘡痍，相逢相對悲。亂階猶未已，一柱若為支。",
            "堰茗蒸紅棗，看花似好時。不知今日後，吾道竟何之。"
        ],
        "notes": [
            ""
        ],
        "volume": "卷八百三十三",
        "no#": 10
    },
    {
        "title": "題方公院寄夏侯明府",
        "author": "貫休",
        "biography": "",
        "paragraphs": [
            "銀地有餘光，方公道益芳。誰分修藏力，頂有剃頭霜。",
            "經勘松風燥，簷垂塢茗香。終須結西社，此縣似柴桑。"
        ],
        "notes": [
            ""
        ],
        "volume": "卷八百三十三",
        "no#": 11
    },
    {
        "title": "與劉象正字",
        "author": "貫休",
        "biography": "",
        "paragraphs": [
            "獨居三島上，花竹映柴關。道廣群仙惜，名成萬事閑。",
            "病多唯縱酒，靜極不思山。唯有逍遙子，時時自往還。"
        ],
        "notes": [
            ""
        ],
        "volume": "卷八百三十三",
        "no#": 12
    },
    {
        "title": "懷智體道人",
        "author": "貫休",
        "biography": "",
        "paragraphs": [
            "棲碧思吾友，庭鶯百囀時。唯應一處住，方得不相思。",
            "雲水淹門閫，春雷在樹枝。平生無限事，不獨白雲知。"
        ],
        "notes": [
            ""
        ],
        "volume": "卷八百三十三",
        "no#": 13
    },
    {
        "title": "贈晦公禪人",
        "author": "貫休",
        "biography": "",
        "paragraphs": [
            "流陽為役者，相訪葉紛紛。有句雖如我，無心未似君。",
            "構林青及竹，茆屋暖於雲。何日相將去，千山麋鹿群。"
        ],
        "notes": [
            ""
        ],
        "volume": "卷八百三十三",
        "no#": 14
    },
    {
        "title": "寄靜林別墅胡進士兄弟",
        "author": "貫休",
        "biography": "",
        "paragraphs": [
            "見說山居好，書樓被翠侵。燒熛汀島境，月色弟兄吟。",
            "犬吠黃椑落，牛歸紅樹深。仍聞多白菌，應許一相尋。"
        ],
        "notes": [
            ""
        ],
        "volume": "卷八百三十三",
        "no#": 15
    },
    {
        "title": "懷赤松故舒道士",
        "author": "貫休",
        "biography": "",
        "paragraphs": [
            "可惜複可惜，如今何所之。信來堪大慟，餘複用生為。",
            "亂世今交鬥，玄宮玉柱隳。春風五陵道，回首不勝悲。"
        ],
        "notes": [
            ""
        ],
        "volume": "卷八百三十三",
        "no#": 16
    },
    {
        "title": "偶作",
        "author": "貫休",
        "biography": "",
        "paragraphs": [
            "無端為五字，字字鬢星星。只覺人情薄，空餘鶴眼青。",
            "砌莎藏墜果，窗雪浸殘經。只有歸山計，茫茫何所營。"
        ],
        "notes": [
            ""
        ],
        "volume": "卷八百三十三",
        "no#": 17
    },
    {
        "title": "春日許征君見訪",
        "author": "貫休",
        "biography": "",
        "paragraphs": [
            "龍鍾多病後，日望遇升平。遠念穿嵩雪，前林囀早鶯。",
            "廚香烹瓠葉，道友扣門聲。還似青溪上，微吟踏葉行。"
        ],
        "notes": [
            ""
        ],
        "volume": "卷八百三十三",
        "no#": 18
    },
    {
        "title": "經先主廟作",
        "author": "貫休",
        "biography": "",
        "paragraphs": [
            "古廟積煙蘿，威靈及物多。因知曹孟德，爭奈此公何。",
            "樹古雷痕剝，碑荒篆畫訛。今朝冥禱祝，只望息干戈。"
        ],
        "notes": [
            ""
        ],
        "volume": "卷八百三十三",
        "no#": 19
    },
    {
        "title": "寄中條道者",
        "author": "貫休",
        "biography": "",
        "paragraphs": [
            "柏梯杉影裏，頭白藥山孫。今古管不得，是非爭肯論。",
            "虎須懸瀑滴，禪衲帶苔痕。常恨龍鍾也，無因接話言。"
        ],
        "notes": [
            ""
        ],
        "volume": "卷八百三十三",
        "no#": 20
    },
    {
        "title": "夏日晚望",
        "author": "貫休",
        "biography": "",
        "paragraphs": [
            "登臨聊一望，不覺意恞然。陶侃寒溪寺，如今何處邊。",
            "汀沙生旱霧，山火照平川。終事東歸去，干戈滿許田。"
        ],
        "notes": [
            ""
        ],
        "volume": "卷八百三十三",
        "no#": 21
    },
    {
        "title": "送僧歸山",
        "author": "貫休",
        "biography": "",
        "paragraphs": [
            "眼青禪帔赤，氣岸出塵埃。霞外終須去，人間作麼來。",
            "崖香泉吐乳，塢燥燒□雷。他日終相覓，山門何處開。"
        ],
        "notes": [
            ""
        ],
        "volume": "卷八百三十三",
        "no#": 22
    },
    {
        "title": "《覽皎然渠南鄉集》",
        "author": "貫休",
        "biography": "",
        "paragraphs": [
            "學力不相敵，清還仿佛同。高於寶月月，誰得射雕弓。",
            "至鑒封姚監，良工遇魯公。如斯深可羨，千古共清風。"
        ],
        "notes": [
            ""
        ],
        "volume": "卷八百三十三",
        "no#": 23
    },
    {
        "title": "《覽姚合極玄集》",
        "author": "貫休",
        "biography": "",
        "paragraphs": [
            "至覽如日月，今時即古時。發如邊草白，誰念射聲□。",
            "好鳥挨花落，清風出院遲。知音郭有道，始為一吟之。"
        ],
        "notes": [
            ""
        ],
        "volume": "卷八百三十三",
        "no#": 24
    },
    {
        "title": "大駕西幸秋日聞雷",
        "author": "貫休",
        "biography": "",
        "paragraphs": [
            "軍書日日催，處處起塵埃。黎庶何由泰，鑾輿早晚回。",
            "夏租方減食，秋日更聞雷。莫道蒼蒼意，蒼蒼眼甚開。"
        ],
        "notes": [
            ""
        ],
        "volume": "卷八百三十三",
        "no#": 25
    },
    {
        "title": "詩",
        "author": "貫休",
        "biography": "",
        "paragraphs": [
            "經天緯地物，動必計仙才。幾處覓不得，有時還自來。",
            "真風含素發，秋色入靈台。吟向霜蟾下，終須神鬼哀。"
        ],
        "notes": [
            ""
        ],
        "volume": "卷八百三十三",
        "no#": 26
    },
    {
        "title": "秋末江上望",
        "author": "貫休",
        "biography": "",
        "paragraphs": [
            "莽莽古江濱，紛紛墜葉頻。煙霞誰是主，丘隴自傷神。",
            "吞併寧唯漢，淒涼莫問陳。盡隨流水去，寂莫野花春。"
        ],
        "notes": [
            ""
        ],
        "volume": "卷八百三十三",
        "no#": 27
    },
    {
        "title": "乞食僧",
        "author": "貫休",
        "biography": "",
        "paragraphs": [
            "擎缽貌清羸，天寒出寺遲。朱門當大路，風雪立多時。",
            "似月心常淨，如麻事不知。行人莫輕誚，古佛盡如斯。"
        ],
        "notes": [
            ""
        ],
        "volume": "卷八百三十三",
        "no#": 28
    },
    {
        "title": "寒望九峰作",
        "author": "貫休",
        "biography": "",
        "paragraphs": [
            "九朵碧芙蕖，王維圖未圖。層層皆有瀑，一一合吾居。",
            "雨歇如爭出，霜嚴不例枯。世猶多事在，為爾久躊躇。"
        ],
        "notes": [
            ""
        ],
        "volume": "卷八百三十三",
        "no#": 29
    },
    {
        "title": "薊北寒月作",
        "author": "貫休",
        "biography": "",
        "paragraphs": [
            "薊門寒到骨，戰磧雁相悲。古屋不勝雪，嚴風欲斷髭。",
            "清吟得冷句，遠念失佳期。寂寞誰相問，迢迢天一涯。"
        ],
        "notes": [
            ""
        ],
        "volume": "卷八百三十三",
        "no#": 30
    },
    {
        "title": "新猿",
        "author": "貫休",
        "biography": "",
        "paragraphs": [
            "尋常看不見，花落樹多苔。忽向高枝發，又從何處來。",
            "風清聲更揭，月苦意彌哀。多少求名者，年年被爾催。"
        ],
        "notes": [
            ""
        ],
        "volume": "卷八百三十三",
        "no#": 31
    },
    {
        "title": "懷南嶽隱士二首",
        "author": "貫休",
        "biography": "",
        "paragraphs": [
            "千峰映碧湘，真隱此中藏。餅不煮石吃，眉應似發長。",
            "風榸支酒甕，鶴虱落琴床。雖斅忘機者，斯人尚未忘。",
            "見說祝融峰，擎天勢似騰。藏千尋瀑布，出十八高僧。",
            "古路無人跡，新霞出石棱。終期將爾叟，一一月中登。"
        ],
        "notes": [
            ""
        ],
        "volume": "卷八百三十三",
        "no#": 32
    },
    {
        "title": "追憶馮少常",
        "author": "貫休",
        "biography": "",
        "paragraphs": [
            "盛德方清貴，旋聞逐逝波。令人翻不會，積善合如何。",
            "直道登朝晚，分憂及物多。至今新定郡，猶詠袴襦歌。"
        ],
        "notes": [
            ""
        ],
        "volume": "卷八百三十三",
        "no#": 33
    },
    {
        "title": "聞閔廷言周璉下第",
        "author": "貫休",
        "biography": "",
        "paragraphs": [
            "前榜年年見，高名日日聞。常因不平事，便欲見吾君。",
            "兄弟居清島，園林生白雲。相思空悵望，庭葉赤紛紛。"
        ],
        "notes": [
            ""
        ],
        "volume": "卷八百三十三",
        "no#": 34
    },
    {
        "title": "寄景地判官",
        "author": "貫休",
        "biography": "",
        "paragraphs": [
            "渚宮江上別，倏忽十餘年。舉世唯攻說，多君即不然。",
            "浦珠為履重，園柳助詩玄。勉力酬知己，昌朝正急賢。"
        ],
        "notes": [
            ""
        ],
        "volume": "卷八百三十三",
        "no#": 35
    },
    {
        "title": "讀賈區、賈島集",
        "author": "貫休",
        "biography": "",
        "paragraphs": [
            "區終不下島，島亦不多區。冷格俱無敵，貧根亦似愚。",
            "青雲終歎命，白閣久圍爐。今日成名者，還堪為爾籲。"
        ],
        "notes": [
            ""
        ],
        "volume": "卷八百三十三",
        "no#": 36
    },
    {
        "title": "送衲僧之江西",
        "author": "貫休",
        "biography": "",
        "paragraphs": [
            "索索複索索，無憑卻有憑。過溪遭惡雨，乞食得幹菱。",
            "只有山相伴，終無事可仍。如逢梅嶺旦，向道只寧馨。"
        ],
        "notes": [
            ""
        ],
        "volume": "卷八百三十三",
        "no#": 37
    },
    {
        "title": "故林偶作",
        "author": "貫休",
        "biography": "",
        "paragraphs": [
            "朗吟無一事，孤坐瀔江濆。媚世非吾道，良圖有白雲。",
            "蠹魚開卷落，啄木隔花聞。唯寄壺中客，金丹許共分。"
        ],
        "notes": [
            ""
        ],
        "volume": "卷八百三十三",
        "no#": 38
    },
    {
        "title": "寄棲白大師二首",
        "author": "貫休",
        "biography": "",
        "paragraphs": [
            "流浪江湖久，攀緣歲月闌。高名當世重，好句逼人寒。",
            "月苦蟬聲嗄，鐘清柿葉幹。龍鍾千萬里，擬欲訪師難。",
            "蒼蒼龍闕晚，九陌雜香塵。方外無他事，僧中有近臣。",
            "青門玉露滴，紫閣錦霞新。莫話三峰去，澆風正蕩淳。"
        ],
        "notes": [
            ""
        ],
        "volume": "卷八百三十三",
        "no#": 39
    },
    {
        "title": "送人之渤海",
        "author": "貫休",
        "biography": "",
        "paragraphs": [
            "國之東北角，有國每朝天。海力浸不盡，夷風常宛然。",
            "山藏羅刹宅，水雜巨鼇涎。好去吳鄉子，歸來莫來年。"
        ],
        "notes": [
            ""
        ],
        "volume": "卷八百三十三",
        "no#": 40
    },
    {
        "title": "寄李道士",
        "author": "貫休",
        "biography": "",
        "paragraphs": [
            "常見高人說，猶來不偶然。致身同槁木，話道出忘詮。",
            "長嘯仙鐘外，眠楂海月邊。倘修陰姹姹，一望寄餘焉。"
        ],
        "notes": [
            ""
        ],
        "volume": "卷八百三十三",
        "no#": 41
    },
    {
        "title": "秋送夏郢歸錢塘",
        "author": "貫休",
        "biography": "",
        "paragraphs": [
            "歸客指吳國，風帆幾日程。新詩陶雪字，玄發有霜莖。",
            "微月生滄海，殘濤傍石城。從茲江島意，應續子陵名。"
        ],
        "notes": [
            ""
        ],
        "volume": "卷八百三十三",
        "no#": 42
    },
    {
        "title": "送僧歸翠微",
        "author": "貫休",
        "biography": "",
        "paragraphs": [
            "只衲一個衲，翠微歸舊岑。不知何歲月，即得到師心。",
            "徑繞千峰細，庵開亂木深。倘然雲外老，他日亦相尋。"
        ],
        "notes": [
            ""
        ],
        "volume": "卷八百三十三",
        "no#": 43
    },
    {
        "title": "經友生墳",
        "author": "貫休",
        "biography": "",
        "paragraphs": [
            "多君墳在此，令我過悲涼。可惜為人好，剛須被數將。",
            "白雲從塚出，秋草為誰荒。不覺頻回首，西風滿白楊。"
        ],
        "notes": [
            ""
        ],
        "volume": "卷八百三十三",
        "no#": 44
    },
    {
        "title": "懷洛下盧縉雲",
        "author": "貫休",
        "biography": "",
        "paragraphs": [
            "一減三張價，幽居少室前。豈應貧似我，不得信經年。",
            "木落多詩槁，山枯見墨煙。何時深夜坐，共話草堂禪。"
        ],
        "notes": [
            ""
        ],
        "volume": "卷八百三十三",
        "no#": 45
    },
    {
        "title": "送李鉶赴舉",
        "author": "貫休",
        "biography": "",
        "paragraphs": [
            "詩業務經綸，新皆意外新。因知登第榜，不著不平人。",
            "句得孤舟月，心飛九陌塵。明年相賀日，應到曲江濱。"
        ],
        "notes": [
            ""
        ],
        "volume": "卷八百三十三",
        "no#": 46
    },
    {
        "title": "寶禪師見訪",
        "author": "貫休",
        "biography": "",
        "paragraphs": [
            "山兄心似我，岸穀亦難交。不見還相憶，來唯添寂寥。",
            "茶煙粘衲葉，雲水透蘅茆。因話流年事，斯須不可拋。"
        ],
        "notes": [
            ""
        ],
        "volume": "卷八百三十三",
        "no#": 47
    },
    {
        "title": "觀棋",
        "author": "貫休",
        "biography": "",
        "paragraphs": [
            "逸格格難及，半先相遇稀。落花方滿地，一局到斜暉。",
            "褚胤死不死，將軍飛已飛。今朝慚一行，無以造玄微。"
        ],
        "notes": [
            ""
        ],
        "volume": "卷八百三十三",
        "no#": 48
    },
    {
        "title": "題一上人經閣",
        "author": "貫休",
        "biography": "",
        "paragraphs": [
            "鳥外何須去，衣如蘚亦從。但能無一事，即是住孤峰。",
            "雨歇雲埋閣，月明霜灑松。師心多似我，所以訪師重。"
        ],
        "notes": [
            ""
        ],
        "volume": "卷八百三十三",
        "no#": 49
    },
    {
        "title": "和毛學士舍人早春",
        "author": "貫休",
        "biography": "",
        "paragraphs": [
            "陋巷冬將盡，東風細雜籃。解牽窗夢遠，先是澗梅諳。",
            "茶癖金鐺快，松香玉露含。書齋山帚撅，盤饌藥花甘。",
            "雅得琴中妙，常挪臉似酣。雪消聞苦蟄，氣候似宜蠶。",
            "密勿須清甲，朝歸繞碧潭。丹心空拱北，新作繼周南。",
            "竹杖無斑點，紗巾不著簪。大朝名益重，後進力皆覃。",
            "至理雖亡一，臣時亦說三。不知門下客，誰上晏嬰驂。"
        ],
        "notes": [
            ""
        ],
        "volume": "卷八百三十三",
        "no#": 50
    }
]