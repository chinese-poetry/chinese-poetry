[
    {
        "title": "過晉陽宮",
        "author": "李隆基",
        "biography": "",
        "paragraphs": [
            "緬想封唐處，實惟建國初。俯察伊晉野，仰觀乃參虛。",
            "井邑龍斯躍，城池鳳翔餘。林塘猶沛澤，台榭宛舊居。",
            "運革祚中否，時遷命茲符。顧循承丕構，怵惕多憂虞。",
            "尚恐威不逮，複慮化未孚。豈徒勞轍跡，所期訓戎車。",
            "習俗問黎人，親巡慰裏閭。永言念成功，頌德臨康衢。",
            "長懷經綸日，歎息履庭隅。艱難安可忘，欲去良踟躕。"
        ],
        "notes": [
            ""
        ],
        "volume": "卷三",
        "no#": 1
    },
    {
        "title": "行次成皋途經先聖擒建德之所緬思功業感而賦詩",
        "author": "李隆基",
        "biography": "",
        "paragraphs": [
            "有隋政昏虐，群雄已交爭。先聖按劍起，叱吒風雲生。",
            "飲馬河洛竭，作氣嵩華驚。克敵睿圖就，擒俘帝道亨。",
            "顧慚嗣寶曆，恭承天下平。幸過翦鯨地，感慕神且英。"
        ],
        "notes": [
            ""
        ],
        "volume": "卷三",
        "no#": 2
    },
    {
        "title": "校獵義成喜逢大雪率題九韻以示群官",
        "author": "李隆基",
        "biography": "",
        "paragraphs": [
            "弧矢威天下，旌旗遊近縣。一面施鳥羅，三驅教人戰。",
            "暮雲成積雪，曉色開行殿。皓然原隰同，不覺林野變。",
            "北風勇士馬，東日華組練。觸地銀獐出，連山縞鹿見。",
            "月兔落高矰，星狼下急箭。既欣盈尺兆，複憶磻溪便。",
            "歲豐將遇賢，俱荷皇天眷。"
        ],
        "notes": [
            ""
        ],
        "volume": "卷三",
        "no#": 3
    },
    {
        "title": "賜諸州刺史以題座右",
        "author": "李隆基",
        "biography": "",
        "paragraphs": [
            "眷言思共理，鑒夢想維良。猗歟此推擇，聲績著周行。",
            "賢能既俟進，黎獻實佇康。視人當如子，愛人亦如傷。",
            "講學試誦論，阡陌勸耕桑。虛譽不可飾，清知不可忘。",
            "求名跡易見，安貞德自彰。訟獄必以情，教民貴有常。",
            "恤惸且存老，撫弱複綏強。勉哉各祗命，知予眷萬方。"
        ],
        "notes": [
            ""
        ],
        "volume": "卷三",
        "no#": 4
    },
    {
        "title": "送忠州太守康昭遠等",
        "author": "李隆基",
        "biography": "",
        "paragraphs": [
            "端拱臨中樞，緬懷共予理。不有台閣英，孰振循良美。",
            "分符侯甸內，拜手明庭裏。誓節期飲冰，調人方導水。",
            "嘉聲馳九牧，惠化光千祀。時雨侔昔賢，芳猷貫前史。",
            "佇爾頌中和，吾將令卿士。"
        ],
        "notes": [
            ""
        ],
        "volume": "卷三",
        "no#": 5
    },
    {
        "title": "送李邕之任滑臺",
        "author": "李隆基",
        "biography": "",
        "paragraphs": [
            "漢家重東郡，宛彼白馬津。黎庶既蕃殖，臨之勞近臣。",
            "遠別初首路，今行方及春。課成應第一，良牧爾當仁。"
        ],
        "notes": [
            ""
        ],
        "volume": "卷三",
        "no#": 6
    },
    {
        "title": "端午三殿宴群臣探得神字",
        "author": "李隆基",
        "biography": "",
        "paragraphs": [
            "五月符天數，五音調夏鈞。舊來傳五日，無事不稱神。",
            "穴枕通靈氣，長絲續命人。四時花競巧，九子粽爭新。",
            "方殿臨華節，圓宮宴雅臣。進對一言重，遒文六義陳。",
            "股肱良足詠，風化可還淳。"
        ],
        "notes": [
            ""
        ],
        "volume": "卷三",
        "no#": 7
    },
    {
        "title": "溫湯對雪",
        "author": "李隆基",
        "biography": "",
        "paragraphs": [
            "北風吹同雲，同雲飛白雪。白雪乍回散，同雲何慘烈。",
            "未見溫泉冰，寧知火井滅。表瑞良在茲，庶幾可怡悅。"
        ],
        "notes": [
            ""
        ],
        "volume": "卷三",
        "no#": 8
    },
    {
        "title": "登蒲州逍遙樓",
        "author": "李隆基",
        "biography": "",
        "paragraphs": [
            "長榆息烽火，高柳靜風塵。卜征巡九洛，展豫出三秦。",
            "昔是潛龍地，今為上理辰。時平乘道泰，聊賞遇年春。",
            "黃河分地絡，飛觀接天津。一覽遺芳翰，千載肅如神。"
        ],
        "notes": [
            ""
        ],
        "volume": "卷三",
        "no#": 9
    },
    {
        "title": "經河上公廟",
        "author": "李隆基",
        "biography": "",
        "paragraphs": [
            "昔聞有耆叟，河上獨遺榮。跡與塵囂隔，心將道德並。",
            "詎以天地累，寧為寵辱驚。矯然翔寥廓，如何屈堅貞。",
            "玄玄妙門啟，肅肅祠宇清。冥漠無先後，那能紀姓名。"
        ],
        "notes": [
            ""
        ],
        "volume": "卷三",
        "no#": 10
    },
    {
        "title": "過王濬墓",
        "author": "李隆基",
        "biography": "",
        "paragraphs": [
            "吳國分牛鬥，晉室命龍驤。受任敵已滅，策勳名不彰。",
            "居美未盡善，矜功徒自傷。長戟今何在，孤墳此路傍。",
            "不觀松柏茂，空餘荊棘場。歎嗟懸劍隴，誰識夢刀祥。"
        ],
        "notes": [
            ""
        ],
        "volume": "卷三",
        "no#": 11
    },
    {
        "title": "初入秦川路逢寒食",
        "author": "李隆基",
        "biography": "",
        "paragraphs": [
            "洛陽芳樹映天津，灞岸垂楊窣地新。直為經過行處樂，",
            "不知虛度兩京春。去年餘閏今春早，曙色和風著花草。",
            "可憐寒食與清明，光輝並在長安道。自從關路入秦川，",
            "爭道何人不戲鞭。公子途中妨蹴鞠，佳人馬上廢秋千。",
            "渭水長橋今欲渡，蔥蔥漸見新豐樹。遠看驪岫入雲霄，",
            "預想湯池起煙霧。煙霧氛氳水殿開，暫拂香輪歸去來。",
            "今歲清明行已晚，明年寒食更相陪。"
        ],
        "notes": [
            ""
        ],
        "volume": "卷三",
        "no#": 12
    },
    {
        "title": "春臺望",
        "author": "李隆基",
        "biography": "",
        "paragraphs": [
            "暇景屬三春，高臺聊四望。目極千里際，山川一何壯。",
            "太華見重岩，終南分疊嶂。郊原紛綺錯，參差多異狀。",
            "佳氣滿通溝，遲步入綺樓。初鶯一一鳴紅樹，",
            "歸雁雙雙去綠洲。太液池中下黃鶴，昆明水上映牽牛。",
            "聞道漢家全盛日，別館離宮趣非一。甘泉逶迤亙明光，",
            "五柞連延接未央。周廬徼道縱橫轉，飛閣回軒左右長。",
            "須念作勞居者逸，勿言我後焉能恤。為想雄豪壯柏梁，",
            "何如儉陋卑茅室。陽烏黯黯向山沉，夕鳥喧喧入上林。",
            "薄暮賞餘回步輦，還念中人罷百金。"
        ],
        "notes": [
            ""
        ],
        "volume": "卷三",
        "no#": 13
    },
    {
        "title": "過大哥宅探得歌字韻",
        "author": "李隆基",
        "biography": "",
        "paragraphs": [
            "魯衛情先重，親賢愛轉多。冕旒豐暇日，乘景暫經過。",
            "戚裏申高宴，平臺奏雅歌。複尋為善樂，方驗保山河。"
        ],
        "notes": [
            ""
        ],
        "volume": "卷三",
        "no#": 14
    },
    {
        "title": "同玉真公主過大哥山池",
        "author": "李隆基",
        "biography": "",
        "paragraphs": [
            "地有招賢處，人傳樂善名。鶩池臨九達，龍岫對層城。",
            "桂月先秋冷，蘋風向晚清。鳳樓遙可見，仿佛玉簫聲。"
        ],
        "notes": [
            ""
        ],
        "volume": "卷三",
        "no#": 15
    },
    {
        "title": "經鄒魯祭孔子而歎之",
        "author": "李隆基",
        "biography": "",
        "paragraphs": [
            "夫子何為者，棲棲一代中。地猶鄹氏邑，宅即魯王宮。",
            "歎鳳嗟身否，傷麟怨道窮。今看兩楹奠，當與夢時同。"
        ],
        "notes": [
            ""
        ],
        "volume": "卷三",
        "no#": 16
    },
    {
        "title": "惟此溫泉是稱愈疾豈予獨受其福思與兆人共之乗暇巡遊乃言其志",
        "author": "李隆基",
        "biography": "",
        "paragraphs": [
            "桂殿與山連，蘭湯湧自然。陰崖含秀色，溫穀吐潺湲。",
            "績為蠲邪著，功因養正宣。願言將億兆，同此共昌延。"
        ],
        "notes": [
            ""
        ],
        "volume": "卷三",
        "no#": 17
    },
    {
        "title": "旋師喜捷",
        "author": "李隆基",
        "biography": "",
        "paragraphs": [
            "邊服胡塵起，長安漢將飛。龍蛇開陣法，貔虎振軍威。",
            "詐虜腦塗地，征夫血染衣。今朝書奏入，明日凱歌歸。"
        ],
        "notes": [
            ""
        ],
        "volume": "卷三",
        "no#": 18
    },
    {
        "title": "過老子廟",
        "author": "李隆基",
        "biography": "",
        "paragraphs": [
            "仙居懷聖德，靈廟肅神心。草合人蹤斷，塵濃鳥跡深。",
            "流沙丹灶沒，關路紫煙沉。獨傷千載後，空餘松柏林。"
        ],
        "notes": [
            ""
        ],
        "volume": "卷三",
        "no#": 19
    },
    {
        "title": "途次陝州",
        "author": "李隆基",
        "biography": "",
        "paragraphs": [
            "境出三秦外，途分二陝中。山川入虞虢，風俗限西東。",
            "樹古棠陰在，耕餘讓畔空。鳴笳從此去，行見洛陽宮。"
        ],
        "notes": [
            ""
        ],
        "volume": "卷三",
        "no#": 20
    },
    {
        "title": "野次喜雪",
        "author": "李隆基",
        "biography": "",
        "paragraphs": [
            "拂曙辟行宮，寒皋野望通。繁雲低遠岫，飛雪舞長空。",
            "賦象恒依物，縈回屢逐風。為知勤恤意，先此示年豐。"
        ],
        "notes": [
            ""
        ],
        "volume": "卷三",
        "no#": 21
    },
    {
        "title": "送賀知章歸四明",
        "author": "李隆基",
        "biography": "",
        "paragraphs": [
            "遺榮期入道，辭老竟抽簪。豈不惜賢達，其如高尚心。",
            "寰中得秘要，方外散幽襟。獨有青門餞，群僚悵別深。"
        ],
        "notes": [
            ""
        ],
        "volume": "卷三",
        "no#": 22
    },
    {
        "title": "軒遊宮十五夜",
        "author": "李隆基",
        "biography": "",
        "paragraphs": [
            "行邁離秦國，巡方赴洛師。路逢三五夜，春色暗中期。",
            "關外長河轉，宮中淑氣遲。歌鐘對明月，不減舊游時。"
        ],
        "notes": [
            ""
        ],
        "volume": "卷三",
        "no#": 23
    },
    {
        "title": "觀拔河俗戲",
        "author": "李隆基",
        "biography": "",
        "paragraphs": [
            "壯徒恒賈勇，拔拒抵長河。欲練英雄志，須明勝負多。",
            "噪齊山岌嶪，氣作水騰波。預期年歲稔，先此樂時和。"
        ],
        "notes": [
            ""
        ],
        "volume": "卷三",
        "no#": 24
    },
    {
        "title": "同劉晃喜雨",
        "author": "李隆基",
        "biography": "",
        "paragraphs": [
            "節變寒初盡，時和氣已春。繁雲先合寸，膏雨自依旬。",
            "颯颯飛平野，霏霏靜暗塵。懸知花葉意，朝夕望中新。"
        ],
        "notes": [
            ""
        ],
        "volume": "卷三",
        "no#": 25
    },
    {
        "title": "千秋節賜群臣鏡",
        "author": "李隆基",
        "biography": "",
        "paragraphs": [
            "鑄得千秋鏡，光生百煉金。分將賜群後，遇象見清心。",
            "臺上冰華澈，窗中月影臨。更銜長綬帶，留意感人深。"
        ],
        "notes": [
            ""
        ],
        "volume": "卷三",
        "no#": 26
    },
    {
        "title": "賜道士鄧紫陽",
        "author": "李隆基",
        "biography": "",
        "paragraphs": [
            "太乙三門訣，元君六甲符。下傳金版術，上刻玉清書。",
            "有美探真士，囊中得秘書。自知三醮後，翊我滅殘胡。"
        ],
        "notes": [
            ""
        ],
        "volume": "卷三",
        "no#": 27
    },
    {
        "title": "幸蜀西至劍門",
        "author": "李隆基",
        "biography": "",
        "paragraphs": [
            "劍閣橫雲峻，鑾輿出狩回。翠屏千仞合，丹嶂五丁開。",
            "灌木縈旗轉，仙雲拂馬來。乘時方在德，嗟爾勒銘才。"
        ],
        "notes": [
            ""
        ],
        "volume": "卷三",
        "no#": 28
    },
    {
        "title": "答司馬承禎上劍鏡",
        "author": "李隆基",
        "biography": "",
        "paragraphs": [
            "寶照含天地，神劍合陰陽。日月麗光景，星斗裁文章。",
            "寫鑒表容質，佩服為身防。從茲一賞玩，永德保齡長。"
        ],
        "notes": [
            ""
        ],
        "volume": "卷三",
        "no#": 29
    },
    {
        "title": "送趙法師還蜀因名山奠簡",
        "author": "李隆基",
        "biography": "",
        "paragraphs": [
            "道家奠靈簡，自昔仰神仙。真子今將命，蒼生福可傳。",
            "江山尋故國，城郭信依然。二室遙相望，雲回洞裏天。"
        ],
        "notes": [
            ""
        ],
        "volume": "卷三",
        "no#": 30
    },
    {
        "title": "送道士薛季昌還山",
        "author": "李隆基",
        "biography": "",
        "paragraphs": [
            "洞府修真客，衡陽念舊居。將成金闕要，願奉玉清書。",
            "雲路三天近，松溪萬籟虛。猶期傳秘訣，來往候仙輿。"
        ],
        "notes": [
            ""
        ],
        "volume": "卷三",
        "no#": 31
    },
    {
        "title": "送玄同真人李抱朴謁灊山仙祠",
        "author": "李隆基",
        "biography": "",
        "paragraphs": [
            "城闕天中近，蓬瀛海上遙。歸期千載鶴，春至一來朝。",
            "采藥逢三秀，餐霞臥九霄。參同如有旨，金鼎待君燒。"
        ],
        "notes": [
            ""
        ],
        "volume": "卷三",
        "no#": 32
    },
    {
        "title": "春日出苑遊矚",
        "author": "李隆基",
        "biography": "",
        "paragraphs": [
            "三陽麗景早芳辰，四序佳園物候新。梅花百樹障去路，",
            "垂柳千條暗回津。鳥飛直為驚風葉，魚沒都由怯岸人。",
            "惟願聖主南山壽，何愁不賞萬年春。"
        ],
        "notes": [
            ""
        ],
        "volume": "卷三",
        "no#": 33
    },
    {
        "title": "春晚宴兩相及禮官麗正殿學士探得風字",
        "author": "李隆基",
        "biography": "",
        "paragraphs": [
            "幹道運無窮，恒將人代工。陰陽調曆象，禮樂報玄穹。",
            "介胄清荒外，衣冠佐域中。言談延國輔，詞賦引文雄。",
            "野霽伊川綠，郊明鞏樹紅。冕旒多暇景，詩酒會春風。"
        ],
        "notes": [
            ""
        ],
        "volume": "卷三",
        "no#": 34
    },
    {
        "title": "首夏花萼樓觀群臣宴寧王山亭回樓下又申之以賞樂賦詩",
        "author": "李隆基",
        "biography": "",
        "paragraphs": [
            "今年通閏月，入夏展春輝。樓下風光晚，城隅宴賞歸。",
            "九歌揚政要，六舞散朝衣。天喜時相合，人和事不違。",
            "禮中推意厚，樂處感心微。別賞陽臺樂，前旬暮雨飛。"
        ],
        "notes": [
            ""
        ],
        "volume": "卷三",
        "no#": 35
    },
    {
        "title": "同二相已下群官樂遊園宴",
        "author": "李隆基",
        "biography": "",
        "paragraphs": [
            "撰日岩廊暇，需雲宴樂初。萬方朝玉帛，千品會簪裾。",
            "地入南山近，城分北斗餘。池塘垂柳密，原隰野花疏。",
            "帟幕看逾暗，歌鐘聽自虛。興闌歸騎轉，還奏弼違書。"
        ],
        "notes": [
            ""
        ],
        "volume": "卷三",
        "no#": 36
    },
    {
        "title": "集賢書院成送張說上集賢學士賜宴得珍字",
        "author": "李隆基",
        "biography": "",
        "paragraphs": [
            "廣學開書院，崇儒引席珍。集賢招袞職，論道命台臣。",
            "禮樂沿今古，文章革舊新。獻酬尊俎列，賓主位班陳。",
            "節變雲初夏，時移氣尚春。所希光史冊，千載仰茲晨。"
        ],
        "notes": [
            ""
        ],
        "volume": "卷三",
        "no#": 37
    },
    {
        "title": "王屋山送道士司馬承禎還天台",
        "author": "李隆基",
        "biography": "",
        "paragraphs": [
            "紫府求賢士，清溪祖逸人。江湖與城闕，異跡且殊倫。",
            "間有幽棲者，居然厭俗塵。林泉先得性，芝桂欲調神。",
            "地道逾稽嶺，天台接海濱。音徽從此間，萬古一芳春。"
        ],
        "notes": [
            ""
        ],
        "volume": "卷三",
        "no#": 38
    },
    {
        "title": "早度蒲津關",
        "author": "李隆基",
        "biography": "",
        "paragraphs": [
            "鐘鼓嚴更曙，山河野望通。鳴鑾下蒲阪，飛旆入秦中。",
            "地險關逾壯，天平鎮尚雄。春來津樹合，月落戍樓空。",
            "馬色分朝景，雞聲逐曉風。所希常道泰，非複候繻同。"
        ],
        "notes": [
            ""
        ],
        "volume": "卷三",
        "no#": 39
    },
    {
        "title": "途經華嶽",
        "author": "李隆基",
        "biography": "",
        "paragraphs": [
            "飭駕去京邑，鳴鸞指洛川。循途經太華，回蹕暫周旋。",
            "翠崿留斜影，懸岩冒夕煙。四方皆石壁，五位配金天。",
            "仿佛看高掌，依稀聽子先。終當銘歲月，從此記靈仙。"
        ],
        "notes": [
            ""
        ],
        "volume": "卷三",
        "no#": 40
    },
    {
        "title": "喜雪",
        "author": "李隆基",
        "biography": "",
        "paragraphs": [
            "日觀蔔先征，時巡順物情。風行未備禮，雲密遽飄霙。",
            "委樹寒花發，縈空落絮輕。朝如玉已會，庭似月猶明。",
            "既睹膚先合，還欣尺有盈。登封何以報，因此謝功成。"
        ],
        "notes": [
            ""
        ],
        "volume": "卷三",
        "no#": 41
    },
    {
        "title": "幸鳳泉湯",
        "author": "李隆基",
        "biography": "",
        "paragraphs": [
            "西狩觀周俗，南山曆漢宮。薦鮮知路近，省斂覺年豐。",
            "陰穀含神爨，湯泉養聖功。益齡仙井合，愈疾醴源通。",
            "不重鳴岐鳳，誰矜陳寶雄。願將無限澤，沾沐眾心同。"
        ],
        "notes": [
            ""
        ],
        "volume": "卷三",
        "no#": 42
    },
    {
        "title": "南出雀鼠谷答張說",
        "author": "李隆基",
        "biography": "",
        "paragraphs": [
            "雷出應幹象，風行順國人。川途猶在晉，車馬漸歸秦。",
            "背陝關山險，橫汾鼓吹頻。草依陽穀變，花待北岩春。",
            "聞有鵷鸞客，清詞雅調新。求音思欲報，心跡竟難陳。"
        ],
        "notes": [
            ""
        ],
        "volume": "卷三",
        "no#": 43
    },
    {
        "title": "賜崔日知往潞州",
        "author": "李隆基",
        "biography": "",
        "paragraphs": [
            "潞國開新府，壺關寵舊林。妙旌循吏德，持悅庶氓心。",
            "禮樂中朝貴，神明列郡欽。揚風非贈扇，易俗是張琴。",
            "藩鎮謳謠滿，行宮雨露深。會書丞相策，先賜潁川金。"
        ],
        "notes": [
            ""
        ],
        "volume": "卷三",
        "no#": 44
    },
    {
        "title": "為趙法師別造精院過院賦詩",
        "author": "李隆基",
        "biography": "",
        "paragraphs": [
            "宗師心物外，為道運虛舟。不戀岩泉賞，來從宮禁遊。",
            "探玄知幾歲，習靜更宜秋。煙樹辨朝色，風湍聞夜流。",
            "坐朝繁聽覽，尋勝在清幽。欲廣無為化，因茲庶可求。"
        ],
        "notes": [
            ""
        ],
        "volume": "卷三",
        "no#": 45
    },
    {
        "title": "端午",
        "author": "李隆基",
        "biography": "",
        "paragraphs": [
            "端午臨中夏，時清日複長。鹽梅已佐鼎，曲糵且傳觴。",
            "事古人留跡，年深縷積長。當軒知槿茂，向水覺蘆香。",
            "億兆同歸壽，群公共保昌。忠貞如不替，貽厥後昆芳。"
        ],
        "notes": [
            ""
        ],
        "volume": "卷三",
        "no#": 46
    },
    {
        "title": "春中興慶宮酺宴",
        "author": "李隆基",
        "biography": "",
        "paragraphs": [
            "九達長安道，三陽別館春。還將聽朝暇，回作豫遊晨。",
            "不戰要荒服，無刑禮樂新。合酺覃土宇，歡宴接群臣。",
            "玉斝飛千日，瓊筵薦八珍。舞衣雲曳影，歌扇月開輪。",
            "伐鼓魚龍雜，撞鐘角抵陳。曲終酣興晚，須有醉歸人。"
        ],
        "notes": [
            ""
        ],
        "volume": "卷三",
        "no#": 47
    },
    {
        "title": "千秋節宴",
        "author": "李隆基",
        "biography": "",
        "paragraphs": [
            "蘭殿千秋節，稱名萬壽觴。風傳率土慶，日表繼天祥。",
            "玉宇開花萼，宮縣動會昌。衣冠白鷺下，帟幕翠雲長。",
            "獻遺成新俗，朝儀入舊章。月銜花綬鏡，露綴彩絲囊。",
            "處處祠田祖，年年宴杖鄉。深思一德事，小獲萬人康。"
        ],
        "notes": [
            ""
        ],
        "volume": "卷三",
        "no#": 48
    },
    {
        "title": "左丞相說右丞相璟太子少傅乾曜同日上官命宴東堂賜詩",
        "author": "李隆基",
        "biography": "",
        "paragraphs": [
            "赤帝收三傑，黃軒舉二臣。由來丞相重，分掌國之鈞。",
            "我有握中璧，雙飛席上珍。子房推道要，仲子訝風神。",
            "複輟台衡老，將為調護人。鵷鸞同拜日，車騎擁行塵。",
            "樂聚南宮宴，觴連北斗醇。俾予成百揆，垂拱問彝倫。"
        ],
        "notes": [
            ""
        ],
        "volume": "卷三",
        "no#": 49
    },
    {
        "title": "早登太行山中言志",
        "author": "李隆基",
        "biography": "",
        "paragraphs": [
            "清蹕度河陽，凝笳上太行。火龍明鳥道，鐵騎繞羊腸。",
            "白霧埋陰壑，丹霞助曉光。澗泉含宿凍，山木帶餘霜。",
            "野老茅為屋，樵人薜作裳。宣風問耆艾，敦俗勸耕桑。",
            "涼德慚先哲，徽猷慕昔皇。不因今展義，何以冒垂堂。"
        ],
        "notes": [
            ""
        ],
        "volume": "卷三",
        "no#": 50
    },
    {
        "title": "平胡",
        "author": "李隆基",
        "biography": "",
        "paragraphs": [
            "雜虜忽倡狂，無何敢亂常。羽書朝繼入，烽火夜相望。",
            "將出凶門勇，兵因死地強。蒙輪皆突騎，按劍盡鷹揚。",
            "鼓角雄山野，龍蛇入戰場。流膏潤沙漠，濺血染鋒鋩。",
            "霧掃清玄塞，雲開靜朔方。武功今已立，文德愧前王。"
        ],
        "notes": [
            ""
        ],
        "volume": "卷三",
        "no#": 51
    },
    {
        "title": "遊興慶宮作",
        "author": "李隆基",
        "biography": "",
        "paragraphs": [
            "代邸青門右，離宮紫陌陲。庭如過沛日，水若渡江時。",
            "綺觀連雞岫，朱樓接雁池。從來敦棣萼，今此茂荊枝。",
            "萬葉傳餘慶，千年志不移。憑軒聊屬目，輕輦共追隨。",
            "務本方崇訓，相輝保羽儀。時康俗易漸，德薄政難施。",
            "鼓吹迎飛蓋，弦歌送羽卮。所希覃率土，孝弟一同規。"
        ],
        "notes": [
            ""
        ],
        "volume": "卷三",
        "no#": 52
    },
    {
        "title": "送張說巡邊",
        "author": "李隆基",
        "biography": "",
        "paragraphs": [
            "端拱複垂裳，長懷禦遠方。股肱申教義，戈劍靖要荒。",
            "命將綏邊服，雄圖出廟堂。三台入武帳，八座起文昌。",
            "寶胄匡韓主，華宗輔漢王。茂先慚博物，平子謝文章。",
            "盡節恢時佐，輸誠禦寇場。三軍臨朔野，駟馬即戎行。",
            "鼓吹威夷狄，旌軒溢洛陽。雲台先著美，今日更貽芳。"
        ],
        "notes": [
            ""
        ],
        "volume": "卷三",
        "no#": 53
    },
    {
        "title": "餞王晙巡邊",
        "author": "李隆基",
        "biography": "",
        "paragraphs": [
            "振武威荒服，揚文肅遠墟。金壇申將禮，玉節授軍符。",
            "免胄三方外，銜刀萬里餘。昔時吳會靜，今日虜庭虛。",
            "分閫仍推轂，援桴且訓車。風揚旌旆遠，雨洗甲兵初。",
            "坐見臺階謐，行聞襖祲除。檄來雖插羽，箭去亦飛書。",
            "舟楫功須著，鹽梅望匪疏。不應陳七德，欲使化先敷。"
        ],
        "notes": [
            ""
        ],
        "volume": "卷三",
        "no#": 54
    },
    {
        "title": "巡省途次上黨舊宮賦",
        "author": "李隆基",
        "biography": "",
        "paragraphs": [
            "三千初擊浪，九萬欲摶空。天地猶驚否，陰陽始遇蒙。",
            "存貞期曆試，佐貳佇昭融。多謝時康理，良慚實賴功。",
            "長懷問鼎氣，夙負拔山雄。不學劉琨舞，先歌漢祖風。",
            "英髦既包括，豪傑自牢籠。人事一朝異，謳歌四海同。",
            "如何昔朱邸，今此作離宮。雁沼澄瀾翠，猿岩落照紅。",
            "小山秋桂馥，長阪舊蘭叢。即是淹留處，乘歡樂未窮。"
        ],
        "notes": [
            ""
        ],
        "volume": "卷三",
        "no#": 55
    },
    {
        "title": "潼關口號",
        "author": "李隆基",
        "biography": "",
        "paragraphs": [
            "河曲回千里，關門限二京。所嗟非恃德，設險到天平。"
        ],
        "notes": [
            ""
        ],
        "volume": "卷三",
        "no#": 56
    },
    {
        "title": "千秋節賜群臣鏡",
        "author": "李隆基",
        "biography": "",
        "paragraphs": [
            "瑞露垂花綬，寒冰澈寶輪。對茲臺上月，聊以慶佳辰。"
        ],
        "notes": [
            ""
        ],
        "volume": "卷三",
        "no#": 57
    },
    {
        "title": "續薛令之題壁",
        "author": "李隆基",
        "biography": "",
        "paragraphs": [
            "啄木觜距長，鳳凰羽毛短。苦嫌松桂寒，任逐桑榆暖。"
        ],
        "notes": [
            ""
        ],
        "volume": "卷三",
        "no#": 58
    },
    {
        "title": "送胡真師還西山",
        "author": "李隆基",
        "biography": "",
        "paragraphs": [
            "仙客厭人間，孤雲比性閑。話離情未已，煙水萬重山。"
        ],
        "notes": [
            ""
        ],
        "volume": "卷三",
        "no#": 59
    },
    {
        "title": "過大哥山池題石壁",
        "author": "李隆基",
        "biography": "",
        "paragraphs": [
            "澄潭皎鏡石崔巍，萬壑千岩暗綠苔。",
            "林亭自有幽貞趣，況複秋深爽氣來。"
        ],
        "notes": [
            ""
        ],
        "volume": "卷三",
        "no#": 60
    },
    {
        "title": "題梅妃畫真",
        "author": "李隆基",
        "biography": "",
        "paragraphs": [
            "憶昔嬌妃在紫宸，鉛華不禦得天真。",
            "霜綃雖似當時態，爭奈嬌波不顧人。"
        ],
        "notes": [
            ""
        ],
        "volume": "卷三",
        "no#": 61
    },
    {
        "title": "鶺鴒頌",
        "author": "李隆基",
        "biography": "",
        "paragraphs": [
            "伊我軒宮，奇樹青蔥，藹周廬兮。冒霜停雪，以茂以悅，",
            "恣卷舒兮。連枝同榮，吐綠含英，曜春初兮。",
            "蓐收禦節，寒露微結，氣清虛兮。桂宮蘭殿，唯所息宴，",
            "棲雍渠兮。行搖飛鳴，急難有情，情有餘兮。",
            "顧惟德涼，夙夜兢惶，慚化疏兮。上之所教，下之所效，",
            "實在予兮。天倫之性，魯衛分政，親賢居兮。",
            "爰遊爰處，爰笑爰語，巡庭除兮。觀此翔禽，以悅我心，",
            "良史書兮。"
        ],
        "notes": [
            ""
        ],
        "volume": "卷三",
        "no#": 62
    },
    {
        "title": "傀儡吟",
        "author": "李隆基",
        "biography": "",
        "paragraphs": [
            "刻木牽絲作老翁，雞皮鶴發與真同。",
            "須臾弄罷寂無事，還似人生一夢中。"
        ],
        "notes": [
            ""
        ],
        "volume": "卷三",
        "no#": 63
    },
    {
        "title": "句",
        "author": "李隆基",
        "biography": "",
        "paragraphs": [
            "昔見漳濱臥，言將人事違。今逢慶誕日，猶謂學仙歸。",
            "棠棣花重發，鴒原鳥再飛。",
            "德比代雲布，心如晉水清。"
        ],
        "notes": [
            ""
        ],
        "volume": "卷三",
        "no#": 64
    }
]