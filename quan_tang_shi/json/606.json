[
    {
        "title": "送李員外頻之建州",
        "author": "林寬",
        "biography": "",
        "paragraphs": [
            "勾踐江頭月，客星台畔松。為郎久不見，出守暫相逢。",
            "鳥泊牽灘索，花空押號鐘。遠人思化切，休上武夷峰。"
        ],
        "notes": [
            ""
        ],
        "volume": "卷六百零六",
        "no#": 1
    },
    {
        "title": "送許棠先輩歸宣州",
        "author": "林寬",
        "biography": "",
        "paragraphs": [
            "發枯窮律韻，字字合塤篪。日月所到處，姓名無不知。",
            "鶯啼謝守壘，苔老謫仙碑。詩道喪來久，東歸為吊之。"
        ],
        "notes": [
            ""
        ],
        "volume": "卷六百零六",
        "no#": 2
    },
    {
        "title": "窮冬太學",
        "author": "林寬",
        "biography": "",
        "paragraphs": [
            "投跡依槐館，荒亭草合時。雪深鳶嘯急，薪濕鼎吟遲。",
            "默坐同誰話，非僧不我知。匡廬瀑布畔，何日副心期。"
        ],
        "notes": [
            ""
        ],
        "volume": "卷六百零六",
        "no#": 3
    },
    {
        "title": "陪鄭諴郎中假日省中寓直",
        "author": "林寬",
        "biography": "",
        "paragraphs": [
            "憲廳名最重，假日許從容。床滿諸司印，庭高五粒松。",
            "井尋芸吏汲，茶拆岳僧封。鳥度簾旌暮，猶吟隔苑鐘。"
        ],
        "notes": [
            ""
        ],
        "volume": "卷六百零六",
        "no#": 4
    },
    {
        "title": "送謝石先輩歸宣州",
        "author": "林寬",
        "biography": "",
        "paragraphs": [
            "名隨春色遠，湖外已先知。花盡方辭醉，鶯殘是放時。",
            "天寒千尺岳，頷白半聯詩。筍蕨猶堪采，榮歸及養期。"
        ],
        "notes": [
            ""
        ],
        "volume": "卷六百零六",
        "no#": 5
    },
    {
        "title": "下第寄歐陽瓚",
        "author": "林寬",
        "biography": "",
        "paragraphs": [
            "詩人道僻命多奇，更值干戈亂起時。",
            "莫作江甯王少府，一生吟苦竟誰知。"
        ],
        "notes": [
            ""
        ],
        "volume": "卷六百零六",
        "no#": 6
    },
    {
        "title": "寄何紹餘",
        "author": "林寬",
        "biography": "",
        "paragraphs": [
            "雁過君猶未入城，清賢門下舊知名。風波凍馬遙逢見，",
            "芙蓉苑北曲江岸，期看終南新雪晴。"
        ],
        "notes": [
            ""
        ],
        "volume": "卷六百零六",
        "no#": 7
    },
    {
        "title": "送人宰浦城",
        "author": "林寬",
        "biography": "",
        "paragraphs": [
            "東南猶阻寇，梨嶺更誰登。作宰應無俸，歸船必有僧。",
            "灘平眠獺石，燒斷飲猿藤。歲盡校殊最，方當見異能。"
        ],
        "notes": [
            ""
        ],
        "volume": "卷六百零六",
        "no#": 8
    },
    {
        "title": "省試臘後望春宮",
        "author": "林寬",
        "biography": "",
        "paragraphs": [
            "皇都初度臘，鳳輦出深宮。高憑樓臺上，遙瞻灞滻中。",
            "仗凝霜彩白，袍映日華紅。柳眼方開凍，鶯聲漸轉風。",
            "禦溝穿斷靄，驪岫照斜空。時見宸遊興，因觀稼穡功。"
        ],
        "notes": [
            ""
        ],
        "volume": "卷六百零六",
        "no#": 9
    },
    {
        "title": "寄省中知己",
        "author": "林寬",
        "biography": "",
        "paragraphs": [
            "門掩清曹晚，靜將烏府鄰。花開封印早，雪下典衣頻。",
            "怪木風吹閣，廢巢時落薪。每憐吾道苦，長說向同人。"
        ],
        "notes": [
            ""
        ],
        "volume": "卷六百零六",
        "no#": 10
    },
    {
        "title": "朱坡",
        "author": "林寬",
        "biography": "",
        "paragraphs": [
            "朱坡坡上望，不似在秦京。漸覺溪山秀，更高魚鳥情。",
            "夜吟禪子室，曉爨獵人鐺。恃此偷佳賞，九衢蜩未鳴。"
        ],
        "notes": [
            ""
        ],
        "volume": "卷六百零六",
        "no#": 11
    },
    {
        "title": "酬陳樵見寄",
        "author": "林寬",
        "biography": "",
        "paragraphs": [
            "失意閑眠起更遲，又將羈薄謝深知。囊書旋入酒家盡，",
            "元和才子多如此，除卻清吟何所為。"
        ],
        "notes": [
            ""
        ],
        "volume": "卷六百零六",
        "no#": 12
    },
    {
        "title": "華清宮",
        "author": "林寬",
        "biography": "",
        "paragraphs": [
            "殿角鐘殘立宿鴉，朝元歸駕望無涯。",
            "香泉空浸宮前草，未到春時爭發花。"
        ],
        "notes": [
            ""
        ],
        "volume": "卷六百零六",
        "no#": 13
    },
    {
        "title": "終南山",
        "author": "林寬",
        "biography": "",
        "paragraphs": [
            "標奇聳峻壯長安，影入千門萬戶寒。",
            "徒自倚天生氣色，塵中誰為舉頭看。"
        ],
        "notes": [
            ""
        ],
        "volume": "卷六百零六",
        "no#": 14
    },
    {
        "title": "歌風台",
        "author": "林寬",
        "biography": "",
        "paragraphs": [
            "蒿棘空存百尺基，酒酣曾唱大風詞。",
            "莫言馬上得天下，自古英雄盡解詩。"
        ],
        "notes": [
            ""
        ],
        "volume": "卷六百零六",
        "no#": 15
    },
    {
        "title": "送人歸日東",
        "author": "林寬",
        "biography": "",
        "paragraphs": [
            "滄溟西畔望，一望一心摧。地即同正朔，天教阻往來。",
            "波翻夜作電，鯨吼晝為雷。門外人參徑，到時花幾開。"
        ],
        "notes": [
            ""
        ],
        "volume": "卷六百零六",
        "no#": 16
    },
    {
        "title": "寓興",
        "author": "林寬",
        "biography": "",
        "paragraphs": [
            "西母一杯酒，空言浩劫春。英雄歸厚土，日月照閒人。",
            "衰草珠璣塚，冷灰龍鳳身。茂陵驪岫晚，過者暗傷神。"
        ],
        "notes": [
            ""
        ],
        "volume": "卷六百零六",
        "no#": 17
    },
    {
        "title": "少年行",
        "author": "林寬",
        "biography": "",
        "paragraphs": [
            "柳煙侵禦道，門映夾城開。白日莫空過，青春不再來。",
            "報仇沖雪去，乘醉臂鷹回。看取歌鐘地，殘陽滿壞台。"
        ],
        "notes": [
            ""
        ],
        "volume": "卷六百零六",
        "no#": 18
    },
    {
        "title": "塞上還答友人",
        "author": "林寬",
        "biography": "",
        "paragraphs": [
            "無端遊絕塞，歸鬢已蒼然。戎羯圍中過，風沙馬上眠。",
            "草衰頻過燒，耳冷不聞蟬。從此甘貧坐，休言更到邊。"
        ],
        "notes": [
            ""
        ],
        "volume": "卷六百零六",
        "no#": 19
    },
    {
        "title": "哭棲白供奉",
        "author": "林寬",
        "biography": "",
        "paragraphs": [
            "侍輦才難得，三朝有上人。琢詩方到骨，至死不離貧。",
            "風帳孤螢入，霜階積葉頻。夕陽門半掩，過此亦無因。"
        ],
        "notes": [
            ""
        ],
        "volume": "卷六百零六",
        "no#": 20
    },
    {
        "title": "送升道靖恭相公分司",
        "author": "林寬",
        "biography": "",
        "paragraphs": [
            "東風時不遇，果見致君難。海嶽影猶動，鶤鵬勢未安。",
            "星沉關鎖冷，雞唱驛燈殘。誰似二賓客，門閑嵩洛寒。"
        ],
        "notes": [
            ""
        ],
        "volume": "卷六百零六",
        "no#": 21
    },
    {
        "title": "關下早行",
        "author": "林寬",
        "biography": "",
        "paragraphs": [
            "軋軋推危轍，聽雞獨早行。風吹宿靄散，月照華山明。",
            "白首東西客，黃河晝夜清。相逢皆有事，唯我是閒情。"
        ],
        "notes": [
            ""
        ],
        "volume": "卷六百零六",
        "no#": 22
    },
    {
        "title": "曲江",
        "author": "林寬",
        "biography": "",
        "paragraphs": [
            "曲江初碧草初青，萬轂千蹄匝岸行。傾國妖姬雲鬢重，",
            "柳絮杏花留不得，隨風處處逐歌聲。"
        ],
        "notes": [
            ""
        ],
        "volume": "卷六百零六",
        "no#": 23
    },
    {
        "title": "長安遣懷",
        "author": "林寬",
        "biography": "",
        "paragraphs": [
            "醉下高樓醒複登，任從浮薄笑才能。",
            "青龍寺裏三門上，立為南山不為僧。"
        ],
        "notes": [
            ""
        ],
        "volume": "卷六百零六",
        "no#": 24
    },
    {
        "title": "送僧游太白峰",
        "author": "林寬",
        "biography": "",
        "paragraphs": [
            "雲深游太白，莫惜遍探奇。頂上多靈跡，塵中少客知。",
            "懸崖倚凍瀑，飛狖過孤枝。出定更何事，相逢必有詩。"
        ],
        "notes": [
            ""
        ],
        "volume": "卷六百零六",
        "no#": 25
    },
    {
        "title": "哭造微禪師",
        "author": "林寬",
        "biography": "",
        "paragraphs": [
            "神遷不火葬，新塔露疏檉。是物皆磨滅，唯師出死生。",
            "虛堂散釣叟，怪木哭山精。林下路長在，無因更此行。"
        ],
        "notes": [
            ""
        ],
        "volume": "卷六百零六",
        "no#": 26
    },
    {
        "title": "獻同年孔郎中",
        "author": "林寬",
        "biography": "",
        "paragraphs": [
            "炊瓊爇桂帝關居，賣盡寒衣典盡書。驅馬每尋霜影裏，",
            "一顧深恩身未殺，爭期皎日負吹噓。"
        ],
        "notes": [
            ""
        ],
        "volume": "卷六百零六",
        "no#": 27
    },
    {
        "title": "聞雁",
        "author": "林寬",
        "biography": "",
        "paragraphs": [
            "接影橫空背雪飛，聲聲寒出玉關遲。",
            "上陽宮裏三千夢，月冷風清聞過時。"
        ],
        "notes": [
            ""
        ],
        "volume": "卷六百零六",
        "no#": 28
    },
    {
        "title": "送惠補闕",
        "author": "林寬",
        "biography": "",
        "paragraphs": [
            "詔下搜岩野，高人入竹林。長因抗疏日，便作去官心。",
            "清俸供僧盡，滄洲寄跡深。東門有歸路，徒自棄華簪。"
        ],
        "notes": [
            ""
        ],
        "volume": "卷六百零六",
        "no#": 29
    },
    {
        "title": "和友人賊後",
        "author": "林寬",
        "biography": "",
        "paragraphs": [
            "帶號乞兵急，英雄陷賊圍。江山猶未靜，魚鳥欲何歸。",
            "城露桑榆盡，時平老幼稀。書從戰後得，讀徹血盈衣。"
        ],
        "notes": [
            ""
        ],
        "volume": "卷六百零六",
        "no#": 30
    },
    {
        "title": "長安即事",
        "author": "林寬",
        "biography": "",
        "paragraphs": [
            "暝鼓才終複曉雞，九門何計出沉迷，樵童亂打金吾鼓，",
            "須知不是詩人事，空憶泉聲菊畔畦。"
        ],
        "notes": [
            ""
        ],
        "volume": "卷六百零六",
        "no#": 31
    },
    {
        "title": "和周繇校書先輩省中寓直",
        "author": "林寬",
        "biography": "",
        "paragraphs": [
            "古木重門掩，幽深只欠溪。此中真吏隱，何必更岩棲。",
            "名姓鐫幢記，經書逐庫題。字隨飛蠹缺，階與落星齊。",
            "伴直僧談靜，侵霜蛩韻低。粘塵賀草沒，剝粉薛禽迷。",
            "衰蘚牆千堵，微陽菊半畦。鼓殘鴉去北，漏在月沉西。",
            "每憶終南雪，幾登雲閣梯。時因搜句次，那惜一招攜。"
        ],
        "notes": [
            ""
        ],
        "volume": "卷六百零六",
        "no#": 32
    },
    {
        "title": "苦雨",
        "author": "林寬",
        "biography": "",
        "paragraphs": [
            "霪霖翳日月，窮巷變溝坑。驟灑纖枝折，奔傾壞堵平。",
            "蒙簦來客絕，躍甃噪蛙獰。敗屐陰苔積，摧簷濕菌生。",
            "斜飛穿裂瓦，迸落打空鐺。葉底遲歸蝶，林中滯出鶯。",
            "潤侵書縫黑，冷浸鬢絲明。牖暗參差影，階寒斷續聲。",
            "尺薪功比桂，寸粒價高瓊。遙想管弦裏，無因識此情。"
        ],
        "notes": [
            ""
        ],
        "volume": "卷六百零六",
        "no#": 33
    }
]