[
    {
        "title": "陳情獻中丞",
        "author": "喻坦之",
        "biography": "",
        "paragraphs": [
            "孤拙竟何營，徒希折桂名。始終誰肯薦，得失自難明。",
            "貢乏雄文獻，歸無瘠土耕。滄江長髮夢，紫陌久慚行。",
            "意縱求知切，才惟懼鑒精。五言非琢玉，十載看遷鶯。",
            "取進心甘鈍，傷嗟骨每驚。塵襟痕積淚，客鬢白新莖。",
            "顧盼身堪教，吹噓羽覺生。依門情轉切，荷德力須傾。",
            "獎善猶憐貢，垂恩必不輕。從茲便提挈，雲路自生榮。"
        ],
        "notes": [
            ""
        ],
        "volume": "卷七百一十三",
        "no#": 1
    },
    {
        "title": "長安雪後",
        "author": "喻坦之",
        "biography": "",
        "paragraphs": [
            "碧落雲收盡，天涯雪霽時。草開當井地，樹折帶巢枝。",
            "野渡滋寒麥，高泉漲禁池。遙分丹闕出，迥對上林宜。",
            "宿片攀簷取，凝花就砌窺。氣淩禽翅束，凍入馬蹄危。",
            "北想連沙漠，南思極海涯。冷光兼素彩，向暮朔風吹。"
        ],
        "notes": [
            ""
        ],
        "volume": "卷七百一十三",
        "no#": 2
    },
    {
        "title": "送友人游東川",
        "author": "喻坦之",
        "biography": "",
        "paragraphs": [
            "食盡須分散，將行幾願留。春兼三月閏，人擬半年遊。",
            "風俗同吳地，山川擁梓州。思君登棧道，猿嘯始應愁。"
        ],
        "notes": [
            ""
        ],
        "volume": "卷七百一十三",
        "no#": 3
    },
    {
        "title": "題樟亭驛樓",
        "author": "喻坦之",
        "biography": "",
        "paragraphs": [
            "危檻倚山城，風帆檻外行。日生滄海赤，潮落浙江清。",
            "秋晚遙峰出，沙幹細草平。西陵煙樹色，長見伍員情。"
        ],
        "notes": [
            ""
        ],
        "volume": "卷七百一十三",
        "no#": 4
    },
    {
        "title": "大樑送友人東游",
        "author": "喻坦之",
        "biography": "",
        "paragraphs": [
            "自古東西路，舟車此地分。河聲梁苑夜，草色楚田曛。",
            "雁已多南去，蟬猶在此聞。聖朝無諫獵，何計謁明君。"
        ],
        "notes": [
            ""
        ],
        "volume": "卷七百一十三",
        "no#": 5
    },
    {
        "title": "送友人游蜀",
        "author": "喻坦之",
        "biography": "",
        "paragraphs": [
            "為儒早得名，為客不憂程。春盡離丹闕，花繁到錦城。",
            "雪消巴水漲，日上劍關明。預想回來樹，秋蟬已數聲。"
        ],
        "notes": [
            ""
        ],
        "volume": "卷七百一十三",
        "no#": 6
    },
    {
        "title": "留別友人書齋",
        "author": "喻坦之",
        "biography": "",
        "paragraphs": [
            "相見不相睽，一留日已西。軒涼庭木大，巷僻鳥巢低。",
            "背俗修琴譜，思家話藥畦。卜鄰期太華，同上上方梯。"
        ],
        "notes": [
            ""
        ],
        "volume": "卷七百一十三",
        "no#": 7
    },
    {
        "title": "題耿處士林亭",
        "author": "喻坦之",
        "biography": "",
        "paragraphs": [
            "身向閑中老，生涯本豁然。草堂山水下，漁艇鳥花邊。",
            "窺井猿兼鹿，啼林鳥雜蟬。何時人事了，依此亦高眠。"
        ],
        "notes": [
            ""
        ],
        "volume": "卷七百一十三",
        "no#": 8
    },
    {
        "title": "商于逢友人",
        "author": "喻坦之",
        "biography": "",
        "paragraphs": [
            "行役何時了，年年骨肉分。春風來漢棹，雪路入商雲。",
            "水險溪難定，林寒鳥異群。相逢聊坐石，啼狖語中聞。"
        ],
        "notes": [
            ""
        ],
        "volume": "卷七百一十三",
        "no#": 9
    },
    {
        "title": "灞上逢故人",
        "author": "喻坦之",
        "biography": "",
        "paragraphs": [
            "花落杏園枝，驅車問路岐。人情誰可會，身事自堪疑。",
            "岳雨狂雷送，溪槎漲水吹。家山如此景，幾處不相隨。"
        ],
        "notes": [
            ""
        ],
        "volume": "卷七百一十三",
        "no#": 10
    },
    {
        "title": "發浙江",
        "author": "喻坦之",
        "biography": "",
        "paragraphs": [
            "島嶼遍含煙，煙中濟大川。山城猶轉漏，沙浦已搖船。",
            "海曙霞浮日，江遙水合天。此時空闊思，翻想涉窮邊。"
        ],
        "notes": [
            ""
        ],
        "volume": "卷七百一十三",
        "no#": 11
    },
    {
        "title": "晚泊盱眙",
        "author": "喻坦之",
        "biography": "",
        "paragraphs": [
            "廣葦夾深流，蕭蕭到海秋。宿船橫月浦，驚鳥繞霜洲。",
            "雲濕淮南樹，笳清泗水樓。徒懸鄉國思，羈跡尚東遊。"
        ],
        "notes": [
            ""
        ],
        "volume": "卷七百一十三",
        "no#": 12
    },
    {
        "title": "歸江南",
        "author": "喻坦之",
        "biography": "",
        "paragraphs": [
            "歸日值江春，看花過楚津。草晴蟲網遍，沙曉浪痕新。",
            "蓮葉初浮水，鷗雛已狎人。漁心慚未遂，空厭路岐塵。"
        ],
        "notes": [
            ""
        ],
        "volume": "卷七百一十三",
        "no#": 13
    },
    {
        "title": "代北言懷",
        "author": "喻坦之",
        "biography": "",
        "paragraphs": [
            "困馬榆關北，那堪落景催。路行沙不絕，風與雪兼來。",
            "草得春猶白，鴻侵夏始回。行人莫遠入，戍角有餘哀。"
        ],
        "notes": [
            ""
        ],
        "volume": "卷七百一十三",
        "no#": 14
    },
    {
        "title": "春遊曲江",
        "author": "喻坦之",
        "biography": "",
        "paragraphs": [
            "誤入杏花塵，晴江一看春。菰蒲雖似越，骨肉且非秦。",
            "曲岸藏翹鷺，垂楊拂躍鱗。徒憐汀草色，未是醉眠人。"
        ],
        "notes": [
            ""
        ],
        "volume": "卷七百一十三",
        "no#": 15
    },
    {
        "title": "和范秘書宿省中作",
        "author": "喻坦之",
        "biography": "",
        "paragraphs": [
            "清省宜寒夜，仙才稱獨吟。鐘來宮轉漏，月過閣移陰。",
            "鶴避燈前盡，芸高幄外深。想知因此興，暫動憶山心。"
        ],
        "notes": [
            ""
        ],
        "volume": "卷七百一十三",
        "no#": 16
    },
    {
        "title": "寄華陰姚少府",
        "author": "喻坦之",
        "biography": "",
        "paragraphs": [
            "泰華當公署，為官興可知。硯和青靄凍，簾對白雲垂。",
            "峻掌光浮日，危蓮影入池。料于三考內，應惜德音移。"
        ],
        "notes": [
            ""
        ],
        "volume": "卷七百一十三",
        "no#": 17
    },
    {
        "title": "晚泊富春寄友人",
        "author": "喻坦之",
        "biography": "",
        "paragraphs": [
            "江鐘寒夕微，江鳥望巢飛。木落山城出，潮生海棹歸。",
            "獨吟霜島月，誰寄雪天衣。此別三千里，關西信更稀。"
        ],
        "notes": [
            ""
        ],
        "volume": "卷七百一十三",
        "no#": 18
    }
]