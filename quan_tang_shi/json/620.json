[
    {
        "title": "漁具詩：網",
        "author": "陸龜蒙",
        "biography": "",
        "paragraphs": [
            "大罟綱目繁，空江波浪黑。沉沉到波底，恰共波同色。",
            "牽時萬鬐入，已有千鈞力。尚悔不橫流，恐他人更得。"
        ],
        "notes": [
            ""
        ],
        "volume": "卷六百二十",
        "no#": 1
    },
    {
        "title": "漁具詩：罩",
        "author": "陸龜蒙",
        "biography": "",
        "paragraphs": [
            "左手揭圓罛，輕橈弄舟子。不知潛鱗處，但去籠煙水。",
            "時穿紫屏破，忽值朱衣起。貴得不貴名，敢論魴與鯉。"
        ],
        "notes": [
            ""
        ],
        "volume": "卷六百二十",
        "no#": 2
    },
    {
        "title": "漁具詩：罱",
        "author": "陸龜蒙",
        "biography": "",
        "paragraphs": [
            "有意烹小鮮，乘流駐孤棹。雖然煩取捨，未肯求津要。",
            "多為蝦蜆誤，已分鵁鶄笑。寄語龍伯人，荒唐不同調。"
        ],
        "notes": [
            ""
        ],
        "volume": "卷六百二十",
        "no#": 3
    },
    {
        "title": "漁具詩：釣筒",
        "author": "陸龜蒙",
        "biography": "",
        "paragraphs": [
            "短短截筠光，悠悠臥江色。蓬差櫓相應，雨慢煙交織。",
            "須臾中芳餌，迅疾如飛翼。彼竭我還浮，君看不爭得。"
        ],
        "notes": [
            ""
        ],
        "volume": "卷六百二十",
        "no#": 4
    },
    {
        "title": "漁具詩：釣車",
        "author": "陸龜蒙",
        "biography": "",
        "paragraphs": [
            "溪上持只輪，溪邊指茅屋。閑乘風水便，敢議朱丹轂。",
            "高多倚衡懼，下有折軸速。曷若載逍遙，歸來臥雲族。"
        ],
        "notes": [
            ""
        ],
        "volume": "卷六百二十",
        "no#": 5
    },
    {
        "title": "漁具詩：魚梁",
        "author": "陸龜蒙",
        "biography": "",
        "paragraphs": [
            "能編似雲薄，橫絕清川口。缺處欲隨波，波中先置笱。",
            "投身入籠檻，自古難飛走。盡日水濱吟，殷勤謝漁叟。"
        ],
        "notes": [
            ""
        ],
        "volume": "卷六百二十",
        "no#": 6
    },
    {
        "title": "漁具詩：叉魚",
        "author": "陸龜蒙",
        "biography": "",
        "paragraphs": [
            "春溪正含綠，良夜才參半。持矛若羽輕，列燭如星爛。",
            "傷鱗跳密藻，碎首沈遙岸。盡族染東流，傍人作佳玩。"
        ],
        "notes": [
            ""
        ],
        "volume": "卷六百二十",
        "no#": 7
    },
    {
        "title": "漁具詩：射魚",
        "author": "陸龜蒙",
        "biography": "",
        "paragraphs": [
            "彎弓注碧潯，掉尾行涼沚。青楓下晚照，正在澄明裏。",
            "抨弦斷荷扇，濺血殷菱蕊。若使禽荒聞，移之暴煙水。"
        ],
        "notes": [
            ""
        ],
        "volume": "卷六百二十",
        "no#": 8
    },
    {
        "title": "漁具詩：鳴桹",
        "author": "陸龜蒙",
        "biography": "",
        "paragraphs": [
            "水淺藻荇澀，釣罩無所及。鏗如木鐸音，勢若金鉦急。",
            "驅之就深處，用以資俯拾。搜羅爾甚微，遁去將何入。"
        ],
        "notes": [
            ""
        ],
        "volume": "卷六百二十",
        "no#": 9
    },
    {
        "title": "漁具詩：滬",
        "author": "陸龜蒙",
        "biography": "",
        "paragraphs": [
            "萬植禦洪波，森然倒林薄。千顱咽雲上，過半隨潮落。",
            "其間風信背，更值雷聲惡。天道亦裒多，吾將移海若。"
        ],
        "notes": [
            ""
        ],
        "volume": "卷六百二十",
        "no#": 10
    },
    {
        "title": "漁具詩：qF",
        "author": "陸龜蒙",
        "biography": "",
        "paragraphs": [
            "斬木置水中，枝條互相蔽。寒魚遂家此，自以為生計。",
            "春冰忽融冶，盡取無遺裔。所托成禍機，臨川一凝睇。"
        ],
        "notes": [
            ""
        ],
        "volume": "卷六百二十",
        "no#": 11
    },
    {
        "title": "漁具詩：種魚",
        "author": "陸龜蒙",
        "biography": "",
        "paragraphs": [
            "鑿池收赬鱗，疏疏置雲嶼。還同汗漫遊，遂以江湖處。",
            "如非一神守，潛被蛟龍主。蛟龍若無道，跛鱉亦可禦。"
        ],
        "notes": [
            ""
        ],
        "volume": "卷六百二十",
        "no#": 12
    },
    {
        "title": "漁具詩：藥魚",
        "author": "陸龜蒙",
        "biography": "",
        "paragraphs": [
            "香餌綴金鉤，日中懸者幾。盈川是毒流，細大同時死。",
            "不唯空飼犬，便可將貽蟻。苟負竭澤心，其他盡如此。"
        ],
        "notes": [
            ""
        ],
        "volume": "卷六百二十",
        "no#": 13
    },
    {
        "title": "漁具詩：舴艋",
        "author": "陸龜蒙",
        "biography": "",
        "paragraphs": [
            "篷棹兩三事，天然相與閑。朝隨稚子去，暮唱菱歌還。",
            "倚石遲後侶，徐橈供遠山。君看萬斛載，沈溺須臾間。"
        ],
        "notes": [
            ""
        ],
        "volume": "卷六百二十",
        "no#": 14
    },
    {
        "title": "漁具詩：笭箵",
        "author": "陸龜蒙",
        "biography": "",
        "paragraphs": [
            "誰謂笭箵小，我謂笭箵大。盛魚自足餐，寘璧能為害。",
            "時將刷蘋浪，又取懸藤帶。不及腰上金，何勞問蓍蔡。"
        ],
        "notes": [
            ""
        ],
        "volume": "卷六百二十",
        "no#": 15
    },
    {
        "title": "奉和襲美添漁具五篇：漁庵",
        "author": "陸龜蒙",
        "biography": "",
        "paragraphs": [
            "結茅次煙水，用以資嘯傲。豈謂釣家流，忽同禪室號。",
            "閑憑山叟占，晚有溪禽嫪。華屋莫相非，各隨吾所好。"
        ],
        "notes": [
            ""
        ],
        "volume": "卷六百二十",
        "no#": 16
    },
    {
        "title": "奉和襲美添漁具五篇：釣磯",
        "author": "陸龜蒙",
        "biography": "",
        "paragraphs": [
            "揀得白雲根，秋潮未曾沒。坡阤坐鼇背，散漫垂龍發。",
            "持竿從掩霧，置酒複待月。即此放神情，何勞適吳越。"
        ],
        "notes": [
            ""
        ],
        "volume": "卷六百二十",
        "no#": 17
    },
    {
        "title": "奉和襲美添漁具五篇：蓑衣",
        "author": "陸龜蒙",
        "biography": "",
        "paragraphs": [
            "山前度微雨，不廢小澗漁。上有青襏襫，下有新腒疏。",
            "滴瀝珠影泫，離披嵐彩虛。君看荷制者，不得安吾廬。"
        ],
        "notes": [
            ""
        ],
        "volume": "卷六百二十",
        "no#": 18
    },
    {
        "title": "奉和襲美添漁具五篇：箬笠",
        "author": "陸龜蒙",
        "biography": "",
        "paragraphs": [
            "朝攜下楓浦，晚戴出煙艇。冒雪或平簷，聽泉時仄頂。",
            "飆移靄然色，波亂危如影。不識九衢塵，終年居下泂。"
        ],
        "notes": [
            ""
        ],
        "volume": "卷六百二十",
        "no#": 19
    },
    {
        "title": "奉和襲美添漁具五篇：背蓬",
        "author": "陸龜蒙",
        "biography": "",
        "paragraphs": [
            "敏手劈江筠，隨身織煙殼。沙禽固不知，釣伴猶初覺。",
            "閑從翠微拂，靜唱滄浪濯。見說萬山潭，漁童盡能學。"
        ],
        "notes": [
            ""
        ],
        "volume": "卷六百二十",
        "no#": 20
    },
    {
        "title": "樵人十詠：樵溪",
        "author": "陸龜蒙",
        "biography": "",
        "paragraphs": [
            "山高溪且深，蒼蒼但群木。抽條欲千尺，眾亦疑樸樕。",
            "一朝蒙翦伐，萬古辭林麓。若遇燎玄穹，微煙出雲族。"
        ],
        "notes": [
            ""
        ],
        "volume": "卷六百二十",
        "no#": 21
    },
    {
        "title": "樵人十詠：樵家",
        "author": "陸龜蒙",
        "biography": "",
        "paragraphs": [
            "草木黃落時，比鄰見相喜。門當清澗盡，屋在寒雲裏。",
            "山棚日才下，野灶煙初起。所謂順天民，唐堯亦如此。"
        ],
        "notes": [
            ""
        ],
        "volume": "卷六百二十",
        "no#": 22
    },
    {
        "title": "樵人十詠：樵叟",
        "author": "陸龜蒙",
        "biography": "",
        "paragraphs": [
            "自小即胼胝，至今凋鬢髮。所圖山褐厚，所愛山爐熱。",
            "不知冠蓋好，但信煙霞活。富貴如疾顛，吾從老岩穴。"
        ],
        "notes": [
            ""
        ],
        "volume": "卷六百二十",
        "no#": 23
    },
    {
        "title": "樵人十詠：樵子",
        "author": "陸龜蒙",
        "biography": "",
        "paragraphs": [
            "生自蒼崖邊，能諳白雲養。才穿遠林去，已在孤峰上。",
            "薪和野花束，步帶山詞唱。日暮不歸來，柴扉有人望。"
        ],
        "notes": [
            ""
        ],
        "volume": "卷六百二十",
        "no#": 24
    },
    {
        "title": "樵人十詠：樵徑",
        "author": "陸龜蒙",
        "biography": "",
        "paragraphs": [
            "石脈青靄間，行行自幽絕。方愁山繚繞，更值雲遮截。",
            "爭推好林浪，共約歸時節。不似名利途，相期覆車轍。"
        ],
        "notes": [
            ""
        ],
        "volume": "卷六百二十",
        "no#": 25
    },
    {
        "title": "樵人十詠：樵斧",
        "author": "陸龜蒙",
        "biography": "",
        "paragraphs": [
            "淬礪秋水清，攜持遠山曙。丁丁在前澗，杳杳無尋處。",
            "巢傾鳥猶在，樹盡猿方去。授鉞者何人，吾今易其慮。"
        ],
        "notes": [
            ""
        ],
        "volume": "卷六百二十",
        "no#": 26
    },
    {
        "title": "樵人十詠：樵擔",
        "author": "陸龜蒙",
        "biography": "",
        "paragraphs": [
            "輕無鬥儲價，重則筋力絕。欲下半岩時，憂襟兩如結。",
            "風高勢還卻，雪厚疑中折。負荷誠獨難，移之贈來哲。"
        ],
        "notes": [
            ""
        ],
        "volume": "卷六百二十",
        "no#": 27
    },
    {
        "title": "樵人十詠：樵風",
        "author": "陸龜蒙",
        "biography": "",
        "paragraphs": [
            "朝隨早潮去，暮帶殘陽返。向背得清飆，相追無近遠。",
            "采山一何遲，服道常苦蹇。仙術信能為，年華未將晚。"
        ],
        "notes": [
            ""
        ],
        "volume": "卷六百二十",
        "no#": 28
    },
    {
        "title": "樵人十詠：樵火",
        "author": "陸龜蒙",
        "biography": "",
        "paragraphs": [
            "積雪抱松塢，蠹根然草堂。深爐與遠燒，此夜仍交光。",
            "或似坐奇獸，或如焚異香。堪嗟宦遊子，凍死道路傍。"
        ],
        "notes": [
            ""
        ],
        "volume": "卷六百二十",
        "no#": 29
    },
    {
        "title": "樵人十詠：樵歌",
        "author": "陸龜蒙",
        "biography": "",
        "paragraphs": [
            "縱調為野吟，徐徐下雲磴。因知負樵樂，不減援琴興。",
            "出林方自轉，隔水猶相應。但取天壤情，何求郢人稱。"
        ],
        "notes": [
            ""
        ],
        "volume": "卷六百二十",
        "no#": 30
    },
    {
        "title": "奉和襲美酒中十詠：酒星",
        "author": "陸龜蒙",
        "biography": "",
        "paragraphs": [
            "萬古醇酎氣，結而成晶熒。降為嵇阮徒，動與尊罍並。",
            "不獨祭天廟，亦應邀客星。何當八月槎，載我遊青冥。"
        ],
        "notes": [
            ""
        ],
        "volume": "卷六百二十",
        "no#": 31
    },
    {
        "title": "奉和襲美酒中十詠：酒泉",
        "author": "陸龜蒙",
        "biography": "",
        "paragraphs": [
            "初懸碧崖口，漸注青溪腹。味既敵中山，飲寧拘一斛。",
            "春疑浸花骨，暮若酣雲族。此地得封侯，終身持美祿。"
        ],
        "notes": [
            ""
        ],
        "volume": "卷六百二十",
        "no#": 32
    },
    {
        "title": "奉和襲美酒中十詠：酒篘",
        "author": "陸龜蒙",
        "biography": "",
        "paragraphs": [
            "山齋醞方熟，野童編近成。持來歡伯內，坐使賢人清。",
            "不待盎中滿，旋供花下傾。汪汪日可挹，未羨黃金籝。"
        ],
        "notes": [
            ""
        ],
        "volume": "卷六百二十",
        "no#": 33
    },
    {
        "title": "奉和襲美酒中十詠：酒床",
        "author": "陸龜蒙",
        "biography": "",
        "paragraphs": [
            "六尺樣何奇，溪邊濯來潔。糟深貯方半，石重流還咽。",
            "閑移秋病可，偶聽寒夢缺。往往枕眠時，自疑陶靖節。"
        ],
        "notes": [
            ""
        ],
        "volume": "卷六百二十",
        "no#": 34
    },
    {
        "title": "奉和襲美酒中十詠：酒壚",
        "author": "陸龜蒙",
        "biography": "",
        "paragraphs": [
            "錦裏多佳人，當壚自沽酒。高低過反坫，大小隨圓瓿。",
            "數錢紅燭下，滌器春江口。若得奉君歡，十千求一鬥。"
        ],
        "notes": [
            ""
        ],
        "volume": "卷六百二十",
        "no#": 35
    },
    {
        "title": "奉和襲美酒中十詠：酒樓",
        "author": "陸龜蒙",
        "biography": "",
        "paragraphs": [
            "百尺江上起，東風吹酒香。行人落帆上，遠樹涵殘陽。",
            "凝睇複凝睇，一觴還一觴。須知憑欄客，不醉難為腸。"
        ],
        "notes": [
            ""
        ],
        "volume": "卷六百二十",
        "no#": 36
    },
    {
        "title": "奉和襲美酒中十詠：酒旗",
        "author": "陸龜蒙",
        "biography": "",
        "paragraphs": [
            "搖搖倚青岸，遠蕩遊人思。風欹翠竹杠，雨澹香醪字。",
            "才來隔煙見，已覺臨江遲。大旆非不榮，其如有王事。"
        ],
        "notes": [
            ""
        ],
        "volume": "卷六百二十",
        "no#": 37
    },
    {
        "title": "奉和襲美酒中十詠：酒尊",
        "author": "陸龜蒙",
        "biography": "",
        "paragraphs": [
            "黃金即為侈，白石又太拙。斫得奇樹根，中如老蛟穴。",
            "時招山下叟，共酌林間月。盡醉兩忘言，誰能作天舌。"
        ],
        "notes": [
            ""
        ],
        "volume": "卷六百二十",
        "no#": 38
    },
    {
        "title": "奉和襲美酒中十詠：酒城",
        "author": "陸龜蒙",
        "biography": "",
        "paragraphs": [
            "何代驅生靈，築之為釀地。殊無甲兵守，但有糟漿氣。",
            "雉堞屹如狂，女牆低似醉。必若據而爭，先登儀狄氏。"
        ],
        "notes": [
            ""
        ],
        "volume": "卷六百二十",
        "no#": 39
    },
    {
        "title": "奉和襲美酒中十詠：酒鄉",
        "author": "陸龜蒙",
        "biography": "",
        "paragraphs": [
            "誰知此中路，暗出虛無際。廣莫是鄰封，華胥為附麗。",
            "三杯聞古樂，伯雅逢遺裔。自爾等榮枯，何勞問玄弟。"
        ],
        "notes": [
            ""
        ],
        "volume": "卷六百二十",
        "no#": 40
    },
    {
        "title": "添酒中六詠：酒池",
        "author": "陸龜蒙",
        "biography": "",
        "paragraphs": [
            "萬斛輸曲沼，千鐘未為多。殘霞入醍齊，遠岸澄白酂。",
            "後土亦沈醉，奸臣空浩歌。邇來荒淫君，尚得乘餘波。"
        ],
        "notes": [
            ""
        ],
        "volume": "卷六百二十",
        "no#": 41
    },
    {
        "title": "添酒中六詠：酒龍",
        "author": "陸龜蒙",
        "biography": "",
        "paragraphs": [
            "銅雀羽儀麗，金龍光彩奇。潛傾鄴宮酒，忽作商庭漦。",
            "若怒鱗甲赤，如酣頭角垂。君臣坐相滅，安用驕奢為。"
        ],
        "notes": [
            ""
        ],
        "volume": "卷六百二十",
        "no#": 42
    },
    {
        "title": "添酒中六詠：酒甕",
        "author": "陸龜蒙",
        "biography": "",
        "paragraphs": [
            "候暖麹糵調，覆深苫蓋淨。溢處每淋漓，沉來還濎瀅。",
            "常聞清涼酎，可養希夷性。盜飲以為名，得非君子病。"
        ],
        "notes": [
            ""
        ],
        "volume": "卷六百二十",
        "no#": 43
    },
    {
        "title": "添酒中六詠：酒船",
        "author": "陸龜蒙",
        "biography": "",
        "paragraphs": [
            "昔人性何誕，欲載無窮酒。波上任浮身，風來即開口。",
            "荒唐意難遂，沉湎名不朽。千古如比肩，問君能繼不。"
        ],
        "notes": [
            ""
        ],
        "volume": "卷六百二十",
        "no#": 44
    },
    {
        "title": "添酒中六詠：酒槍",
        "author": "陸龜蒙",
        "biography": "",
        "paragraphs": [
            "景山實名士，所玩垂清塵。嘗作酒家語，自言中聖人。",
            "奇器質含古，挫糟未應醇。唯懷魏公子，即此飛觴頻。"
        ],
        "notes": [
            ""
        ],
        "volume": "卷六百二十",
        "no#": 45
    },
    {
        "title": "添酒中六詠：酒杯",
        "author": "陸龜蒙",
        "biography": "",
        "paragraphs": [
            "叔夜傲天壤，不將琴酒疏。制為酒中物，恐是琴之餘。",
            "一弄廣陵散，又裁絕交書。頹然擲林下，身世俱何如。"
        ],
        "notes": [
            ""
        ],
        "volume": "卷六百二十",
        "no#": 46
    },
    {
        "title": "奉和襲美茶具十詠：茶塢",
        "author": "陸龜蒙",
        "biography": "",
        "paragraphs": [
            "茗地曲隈回，野行多繚繞。向陽就中密，背澗差還少。",
            "遙盤雲髻慢，亂簇香篝小。何處好幽期，滿岩春露曉。"
        ],
        "notes": [
            ""
        ],
        "volume": "卷六百二十",
        "no#": 47
    },
    {
        "title": "奉和襲美茶具十詠：茶人",
        "author": "陸龜蒙",
        "biography": "",
        "paragraphs": [
            "天賦識靈草，自然鐘野姿。閑來北山下，似與東風期。",
            "雨後探芳去，雲間幽路危。唯應報春鳥，得共斯人知。"
        ],
        "notes": [
            ""
        ],
        "volume": "卷六百二十",
        "no#": 48
    },
    {
        "title": "奉和襲美茶具十詠：茶筍",
        "author": "陸龜蒙",
        "biography": "",
        "paragraphs": [
            "所孕和氣深，時抽玉苕短。輕煙漸結華，嫩蕊初成管。",
            "尋來青靄曙，欲去紅雲暖。秀色自難逢，傾筐不曾滿。"
        ],
        "notes": [
            ""
        ],
        "volume": "卷六百二十",
        "no#": 49
    },
    {
        "title": "奉和襲美茶具十詠：茶籝",
        "author": "陸龜蒙",
        "biography": "",
        "paragraphs": [
            "金刀劈翠筠，織似波文斜。製作自野老，攜持伴山娃。",
            "昨日鬥煙粒，今朝貯綠華。爭歌調笑曲，日暮方還家。"
        ],
        "notes": [
            ""
        ],
        "volume": "卷六百二十",
        "no#": 50
    },
    {
        "title": "奉和襲美茶具十詠：茶舍",
        "author": "陸龜蒙",
        "biography": "",
        "paragraphs": [
            "旋取山上材，駕為山下屋。門因水勢斜，壁任岩隈曲。",
            "朝隨鳥俱散，暮與雲同宿。不憚采掇勞，只憂官未足。"
        ],
        "notes": [
            ""
        ],
        "volume": "卷六百二十",
        "no#": 51
    },
    {
        "title": "《奉和襲美茶具十詠：茶灶",
        "author": "陸龜蒙",
        "biography": "",
        "paragraphs": [
            "無突抱輕嵐，有煙映初旭。盈鍋玉泉沸，滿甑雲芽熟。",
            "奇香襲春桂，嫩色淩秋菊。煬者若吾徒，年年看不足。"
        ],
        "notes": [
            ""
        ],
        "volume": "卷六百二十",
        "no#": 52
    },
    {
        "title": "奉和襲美茶具十詠：茶焙",
        "author": "陸龜蒙",
        "biography": "",
        "paragraphs": [
            "左右搗凝膏，朝昏布煙縷。方圓隨樣拍，次第依層取。",
            "山謠縱高下，火候還文武。見說焙前人，時時炙花脯。"
        ],
        "notes": [
            ""
        ],
        "volume": "卷六百二十",
        "no#": 53
    },
    {
        "title": "奉和襲美茶具十詠：茶鼎",
        "author": "陸龜蒙",
        "biography": "",
        "paragraphs": [
            "新泉氣味良，古鐵形狀醜。那堪風雪夜，更值煙霞友。",
            "曾過赬石下，又住清溪口。且共薦皋盧，何勞傾鬥酒。"
        ],
        "notes": [
            ""
        ],
        "volume": "卷六百二十",
        "no#": 54
    },
    {
        "title": "奉和襲美茶具十詠：茶甌",
        "author": "陸龜蒙",
        "biography": "",
        "paragraphs": [
            "昔人謝塸埞，徒為妍詞飾。豈如珪璧姿，又有煙嵐色。",
            "光參筠席上，韻雅金罍側。直使于闐君，從來未嘗識。"
        ],
        "notes": [
            ""
        ],
        "volume": "卷六百二十",
        "no#": 55
    },
    {
        "title": "奉和襲美茶具十詠：煮茶",
        "author": "陸龜蒙",
        "biography": "",
        "paragraphs": [
            "閑來松間坐，看煮松上雪。時於浪花裏，並下藍英末。",
            "傾餘精爽健，忽似氛埃滅。不合別觀書，但宜窺玉劄。"
        ],
        "notes": [
            ""
        ],
        "volume": "卷六百二十",
        "no#": 56
    }
]