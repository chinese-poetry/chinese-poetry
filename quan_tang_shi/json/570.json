[
    {
        "title": "靜夜相思",
        "author": "李群玉",
        "biography": "",
        "paragraphs": [
            "山空天籟寂，水榭延輕涼。浪定一浦月，藕花閑自香。"
        ],
        "notes": [
            ""
        ],
        "volume": "卷五百七十",
        "no#": 1
    },
    {
        "title": "桂州經佳人故居",
        "author": "李群玉",
        "biography": "",
        "paragraphs": [
            "桂水依舊綠，佳人本不還。只應隨暮雨，飛入九疑山。"
        ],
        "notes": [
            ""
        ],
        "volume": "卷五百七十",
        "no#": 2
    },
    {
        "title": "放魚",
        "author": "李群玉",
        "biography": "",
        "paragraphs": [
            "早覓為龍去，江湖莫漫遊。須知香餌下，觸口是銛鉤。"
        ],
        "notes": [
            ""
        ],
        "volume": "卷五百七十",
        "no#": 3
    },
    {
        "title": "蓮葉",
        "author": "李群玉",
        "biography": "",
        "paragraphs": [
            "根是泥中玉，心承露下珠。在君塘下種，埋沒任春浦。"
        ],
        "notes": [
            ""
        ],
        "volume": "卷五百七十",
        "no#": 4
    },
    {
        "title": "客愁二首",
        "author": "李群玉",
        "biography": "",
        "paragraphs": [
            "客愁看柳色，日日逐春深。蕩漾春風起，誰知曆亂心。",
            "客愁看柳色，日日逐春長。憑送湘流水，綿綿入帝鄉。"
        ],
        "notes": [
            ""
        ],
        "volume": "卷五百七十",
        "no#": 5
    },
    {
        "title": "洞庭幹二首",
        "author": "李群玉",
        "biography": "",
        "paragraphs": [
            "借問蓬萊水，誰逢清淺年。傷心雲夢澤，歲歲作桑田。",
            "朱宮紫貝闕，一旦作沙洲。八月還平在，魚蝦不用愁。"
        ],
        "notes": [
            ""
        ],
        "volume": "卷五百七十",
        "no#": 6
    },
    {
        "title": "病起別主人",
        "author": "李群玉",
        "biography": "",
        "paragraphs": [
            "益愧千金少，情將一飯殊。恨無泉客淚，盡泣感恩珠。"
        ],
        "notes": [
            ""
        ],
        "volume": "卷五百七十",
        "no#": 7
    },
    {
        "title": "火爐前坐",
        "author": "李群玉",
        "biography": "",
        "paragraphs": [
            "孤燈照不寐，風雨滿西林。多少關心事，書灰到夜深。"
        ],
        "notes": [
            ""
        ],
        "volume": "卷五百七十",
        "no#": 8
    },
    {
        "title": "古詞",
        "author": "李群玉",
        "biography": "",
        "paragraphs": [
            "一合相思淚，臨江灑素秋。碧波如會意，卻與向西流。"
        ],
        "notes": [
            ""
        ],
        "volume": "卷五百七十",
        "no#": 9
    },
    {
        "title": "嘲賣藥翁",
        "author": "李群玉",
        "biography": "",
        "paragraphs": [
            "劚盡春山土，辛勤賣藥翁。莫拋破笠子，留作敗天公。"
        ],
        "notes": [
            ""
        ],
        "volume": "卷五百七十",
        "no#": 10
    },
    {
        "title": "傷小女癡兒",
        "author": "李群玉",
        "biography": "",
        "paragraphs": [
            "哭爾春日短，支頤長歎嗟。不如半死樹，猶吐一枝花。"
        ],
        "notes": [
            ""
        ],
        "volume": "卷五百七十",
        "no#": 11
    },
    {
        "title": "青鷁",
        "author": "李群玉",
        "biography": "",
        "paragraphs": [
            "獨立蒹葭雨，低飛浦嶼風。須知毛色下，莫入鷺鷥叢。"
        ],
        "notes": [
            ""
        ],
        "volume": "卷五百七十",
        "no#": 12
    },
    {
        "title": "池塘晚景",
        "author": "李群玉",
        "biography": "",
        "paragraphs": [
            "風荷珠露傾，驚起睡鵁鶄。月落池塘靜，金刀剪一聲。"
        ],
        "notes": [
            ""
        ],
        "volume": "卷五百七十",
        "no#": 13
    },
    {
        "title": "役從叔",
        "author": "李群玉",
        "biography": "",
        "paragraphs": [
            "可惜出群蹄，毛焦久臥泥。孫陽如不顧，騏驥向誰嘶。"
        ],
        "notes": [
            ""
        ],
        "volume": "卷五百七十",
        "no#": 14
    },
    {
        "title": "惱自澄",
        "author": "李群玉",
        "biography": "",
        "paragraphs": [
            "常聞天女會，玉指散天花。莫遣春風裏，紅芳點袈裟。"
        ],
        "notes": [
            ""
        ],
        "volume": "卷五百七十",
        "no#": 15
    },
    {
        "title": "讀賈誼傳",
        "author": "李群玉",
        "biography": "",
        "paragraphs": [
            "卑濕長沙地，空拋出世才。已齊生死理，鵩鳥莫為災。"
        ],
        "notes": [
            ""
        ],
        "volume": "卷五百七十",
        "no#": 16
    },
    {
        "title": "寄人",
        "author": "李群玉",
        "biography": "",
        "paragraphs": [
            "寄語雙蓮子，須知用意深。莫嫌一點苦，便擬棄蓮心。"
        ],
        "notes": [
            ""
        ],
        "volume": "卷五百七十",
        "no#": 17
    },
    {
        "title": "寄韋秀才",
        "author": "李群玉",
        "biography": "",
        "paragraphs": [
            "荊台蘭渚客，寥落共含情。空館相思夜，孤燈照雨聲。"
        ],
        "notes": [
            ""
        ],
        "volume": "卷五百七十",
        "no#": 18
    },
    {
        "title": "春日寄友",
        "author": "李群玉",
        "biography": "",
        "paragraphs": [
            "晴氣熏櫻蕊，豐蒙雪滿林。請君三鬥酒，醉臥白羅岑。"
        ],
        "notes": [
            ""
        ],
        "volume": "卷五百七十",
        "no#": 19
    },
    {
        "title": "題竹",
        "author": "李群玉",
        "biography": "",
        "paragraphs": [
            "一頃含秋綠，森風十萬竿。氣吹朱夏轉，聲掃碧霄寒。"
        ],
        "notes": [
            ""
        ],
        "volume": "卷五百七十",
        "no#": 20
    },
    {
        "title": "懷初公",
        "author": "李群玉",
        "biography": "",
        "paragraphs": [
            "不見休上人，空傷碧雲思。何處開寶書，秋風海光寺。"
        ],
        "notes": [
            ""
        ],
        "volume": "卷五百七十",
        "no#": 21
    },
    {
        "title": "龍安寺佳人阿最歌八首",
        "author": "李群玉",
        "biography": "",
        "paragraphs": [
            "團團明月面，冉冉柳枝腰。未入鴛鴦被，心長似火燒。",
            "見面知何益，聞名憶轉深。拳攣荷葉子，未得展蓮心。",
            "欲摘不得摘，如看波上花。若教親玉樹，情願作蒹葭。",
            "門路穿茶焙，房門映竹煙。會須隨鹿女，乞火到窗前。",
            "不是求心印，都緣愛綠珠。何須同泰寺，然後始為奴。",
            "既為金界客，任改淨人名。願掃琉璃地，燒香過一生。",
            "素腕撩金索，輕紅約翠紗。不如欄下水，終日見桃花。",
            "第一龍宮女，相憐是阿誰。好魚輸獺盡，白鷺鎮長饑。"
        ],
        "notes": [
            ""
        ],
        "volume": "卷五百七十",
        "no#": 22
    },
    {
        "title": "野鴨",
        "author": "李群玉",
        "biography": "",
        "paragraphs": [
            "鸂鶒借毛衣，喧呼鷹隼稀。雲披菱藻地，任汝作群飛。"
        ],
        "notes": [
            ""
        ],
        "volume": "卷五百七十",
        "no#": 23
    },
    {
        "title": "題二妃廟",
        "author": "李群玉",
        "biography": "",
        "paragraphs": [
            "黃陵廟前春已空，子規啼血滴松風。",
            "不知精爽歸何處，疑是行雲秋色中。"
        ],
        "notes": [
            ""
        ],
        "volume": "卷五百七十",
        "no#": 24
    },
    {
        "title": "寄友二首",
        "author": "李群玉",
        "biography": "",
        "paragraphs": [
            "野水晴山雪後時，獨行村落更相思。",
            "無因一向溪頭醉，處處寒梅映酒旗。",
            "花落輕寒酒熟遲，醉眠不及落花期。",
            "愁人相憶春山暮，煙樹蒼蒼播谷時。"
        ],
        "notes": [
            ""
        ],
        "volume": "卷五百七十",
        "no#": 25
    },
    {
        "title": "桃源",
        "author": "李群玉",
        "biography": "",
        "paragraphs": [
            "我到瞿真上升處，山川四望使人愁。",
            "紫雪白鶴去不返，唯有桃花溪水流。"
        ],
        "notes": [
            ""
        ],
        "volume": "卷五百七十",
        "no#": 26
    },
    {
        "title": "題王侍禦宅",
        "author": "李群玉",
        "biography": "",
        "paragraphs": [
            "門向滄江碧岫開，地多鷗鷺少塵埃。",
            "綠陰十裏灘聲裏，閑自王家看竹來。"
        ],
        "notes": [
            ""
        ],
        "volume": "卷五百七十",
        "no#": 27
    },
    {
        "title": "聞湘南從叔朝覲",
        "author": "李群玉",
        "biography": "",
        "paragraphs": [
            "長沙地窄卻回時，舟楫駸駸向鳳池。",
            "為報湘川神女道，莫教雲雨濕旌旗。"
        ],
        "notes": [
            ""
        ],
        "volume": "卷五百七十",
        "no#": 28
    },
    {
        "title": "漢陽太白樓",
        "author": "李群玉",
        "biography": "",
        "paragraphs": [
            "江上層樓翠靄間，滿簾春水滿窗山。",
            "青楓綠草將愁去，遠入吳雲暝不還。"
        ],
        "notes": [
            ""
        ],
        "volume": "卷五百七十",
        "no#": 29
    },
    {
        "title": "送客",
        "author": "李群玉",
        "biography": "",
        "paragraphs": [
            "沅水羅文海燕回，柳條牽恨到荊台。",
            "定知行路春愁裏，故郢城邊見落梅。"
        ],
        "notes": [
            ""
        ],
        "volume": "卷五百七十",
        "no#": 30
    },
    {
        "title": "醴陵道中",
        "author": "李群玉",
        "biography": "",
        "paragraphs": [
            "別酒離亭十裏強，半醒半醉引愁長。",
            "無端寂寂春山路，雪打溪梅狼藉香。"
        ],
        "notes": [
            ""
        ],
        "volume": "卷五百七十",
        "no#": 31
    },
    {
        "title": "校書叔遺暑服",
        "author": "李群玉",
        "biography": "",
        "paragraphs": [
            "翠雲箱裏疊樬櫳，楚葛湘紗淨似空。",
            "便著清江明月夜，輕涼與掛一身風。"
        ],
        "notes": [
            ""
        ],
        "volume": "卷五百七十",
        "no#": 32
    },
    {
        "title": "贈魏三十七",
        "author": "李群玉",
        "biography": "",
        "paragraphs": [
            "名珪字玉淨無瑕，美譽芳聲有數車。",
            "莫放焰光高二丈，來年燒殺杏園花。"
        ],
        "notes": [
            ""
        ],
        "volume": "卷五百七十",
        "no#": 33
    },
    {
        "title": "酬崔表仁",
        "author": "李群玉",
        "biography": "",
        "paragraphs": [
            "昨日朱門一見君，忽驚野鶴在雞群。",
            "不應長啄潢污水，早晚歸飛碧落雲。"
        ],
        "notes": [
            ""
        ],
        "volume": "卷五百七十",
        "no#": 34
    },
    {
        "title": "旅遊番禺獻涼公",
        "author": "李群玉",
        "biography": "",
        "paragraphs": [
            "帝鄉群侶杳難尋，獨立滄洲歲暮心。",
            "野鶴棲飛無遠近，稻粱多處是恩深。"
        ],
        "notes": [
            ""
        ],
        "volume": "卷五百七十",
        "no#": 35
    },
    {
        "title": "長沙元門寺張璪員外壁畫",
        "author": "李群玉",
        "biography": "",
        "paragraphs": [
            "片石長松倚素楹，翛然雲壑見高情。",
            "世人只愛凡花鳥，無處不知梁廣名。"
        ],
        "notes": [
            ""
        ],
        "volume": "卷五百七十",
        "no#": 36
    },
    {
        "title": "請告出春明門",
        "author": "李群玉",
        "biography": "",
        "paragraphs": [
            "本不將心掛名利，亦無情意在樊籠。",
            "鹿裘藜杖且歸去，富貴榮華春夢中。"
        ],
        "notes": [
            ""
        ],
        "volume": "卷五百七十",
        "no#": 37
    },
    {
        "title": "引水行",
        "author": "李群玉",
        "biography": "",
        "paragraphs": [
            "一條寒玉走秋泉，引出深蘿洞口煙。",
            "十裏暗流聲不斷，行人頭上過潺湲。"
        ],
        "notes": [
            ""
        ],
        "volume": "卷五百七十",
        "no#": 38
    },
    {
        "title": "移松竹",
        "author": "李群玉",
        "biography": "",
        "paragraphs": [
            "龍髯鳳尾亂颼颼，帶霧停風一畝秋。",
            "待取滿庭蒼翠合，酒尊書案閉門休。"
        ],
        "notes": [
            ""
        ],
        "volume": "卷五百七十",
        "no#": 39
    },
    {
        "title": "歎靈鷲寺山榴",
        "author": "李群玉",
        "biography": "",
        "paragraphs": [
            "水蝶岩蜂俱不知，露紅凝豔數千枝。",
            "山深春晚無人賞，即是杜鵑催落時。"
        ],
        "notes": [
            ""
        ],
        "volume": "卷五百七十",
        "no#": 40
    },
    {
        "title": "黃陵廟",
        "author": "李群玉",
        "biography": "",
        "paragraphs": [
            "黃陵廟前莎草春，黃陵女兒茜裙新。",
            "輕舟短棹唱歌去，水遠山長愁殺人。"
        ],
        "notes": [
            ""
        ],
        "volume": "卷五百七十",
        "no#": 41
    },
    {
        "title": "北亭",
        "author": "李群玉",
        "biography": "",
        "paragraphs": [
            "斜雨飛絲織曉空，疏簾半卷野亭風。",
            "荷花向盡秋光晚，零落殘紅綠沼中。"
        ],
        "notes": [
            ""
        ],
        "volume": "卷五百七十",
        "no#": 42
    },
    {
        "title": "送客往涔陽",
        "author": "李群玉",
        "biography": "",
        "paragraphs": [
            "春與春愁逐日長，遠人天畔遠思鄉。",
            "蘋生水綠不歸去，孤負東溪七裏莊。"
        ],
        "notes": [
            ""
        ],
        "volume": "卷五百七十",
        "no#": 43
    },
    {
        "title": "寄友人鹿胎冠子",
        "author": "李群玉",
        "biography": "",
        "paragraphs": [
            "數點疏星紫錦斑，仙家新樣剪三山。",
            "宜與謝公松下戴，淨簪雲發翠微間。"
        ],
        "notes": [
            ""
        ],
        "volume": "卷五百七十",
        "no#": 44
    },
    {
        "title": "江南",
        "author": "李群玉",
        "biography": "",
        "paragraphs": [
            "鱗鱗別浦起微波，泛泛輕舟桃葉歌。",
            "斜雪北風何處宿，江南一路酒旗多。"
        ],
        "notes": [
            ""
        ],
        "volume": "卷五百七十",
        "no#": 45
    },
    {
        "title": "答友人寄新茗",
        "author": "李群玉",
        "biography": "",
        "paragraphs": [
            "滿火芳香碾麹塵，吳甌湘水綠花新。",
            "愧君千里分滋味，寄與春風酒渴人。"
        ],
        "notes": [
            ""
        ],
        "volume": "卷五百七十",
        "no#": 46
    },
    {
        "title": "峽山寺上方",
        "author": "李群玉",
        "biography": "",
        "paragraphs": [
            "滿院泉聲水殿涼，疏簾微雨野松香。",
            "東峰下視南溟月，笑踏金波看海光。"
        ],
        "notes": [
            ""
        ],
        "volume": "卷五百七十",
        "no#": 47
    },
    {
        "title": "秋登涔陽城二首",
        "author": "李群玉",
        "biography": "",
        "paragraphs": [
            "萬戶砧聲水國秋，涼風吹起故鄉愁。",
            "行人望遠偏傷思，白浪青楓滿北樓。",
            "穿針樓上閉秋煙，織女佳期又來年。",
            "斜笛夜深吹不落，一條銀漢掛秋天。"
        ],
        "notes": [
            ""
        ],
        "volume": "卷五百七十",
        "no#": 48
    },
    {
        "title": "釣魚",
        "author": "李群玉",
        "biography": "",
        "paragraphs": [
            "七尺青竿一丈絲，菰浦葉裏逐風吹。",
            "幾回舉手拋芳餌，驚起沙灘水鴨兒。"
        ],
        "notes": [
            ""
        ],
        "volume": "卷五百七十",
        "no#": 49
    },
    {
        "title": "酬魏三十七",
        "author": "李群玉",
        "biography": "",
        "paragraphs": [
            "靜裏寒香觸思初，開緘忽見二瓊琚。",
            "一吟麗可風流極，沒得弘文李校書。"
        ],
        "notes": [
            ""
        ],
        "volume": "卷五百七十",
        "no#": 50
    },
    {
        "title": "贈琵琶妓",
        "author": "李群玉",
        "biography": "",
        "paragraphs": [
            "我見鴛鴦飛水上，君還望月苦相思。",
            "一雙裙帶同心結，早寄黃鸝孤雁兒。"
        ],
        "notes": [
            ""
        ],
        "volume": "卷五百七十",
        "no#": 51
    },
    {
        "title": "落帆後賦得二絕",
        "author": "李群玉",
        "biography": "",
        "paragraphs": [
            "平湖茫茫春日落，危檣獨映沙洲泊。",
            "上岸閑尋細草行，古查飛起黃金鶚。",
            "水浮秋煙沙曉雪，皎潔無風燈影徹。",
            "海客雲帆未掛時，相與緣江拾明月。"
        ],
        "notes": [
            ""
        ],
        "volume": "卷五百七十",
        "no#": 52
    },
    {
        "title": "贈人",
        "author": "李群玉",
        "biography": "",
        "paragraphs": [
            "曾留宋玉舊衣裳，惹得巫山夢裏香。",
            "雲雨無情難管領，任他別嫁楚襄王。"
        ],
        "notes": [
            ""
        ],
        "volume": "卷五百七十",
        "no#": 53
    },
    {
        "title": "贈妓人",
        "author": "李群玉",
        "biography": "",
        "paragraphs": [
            "誰家少女字千金，省向人間逐處尋。",
            "今日分明花裏見，一雙紅臉動春心。"
        ],
        "notes": [
            ""
        ],
        "volume": "卷五百七十",
        "no#": 54
    },
    {
        "title": "山榴",
        "author": "李群玉",
        "biography": "",
        "paragraphs": [
            "洞中春氣蒙籠暄，尚有紅英千樹繁。",
            "可憐夾水錦步障，羞數石家金穀園。"
        ],
        "notes": [
            ""
        ],
        "volume": "卷五百七十",
        "no#": 55
    },
    {
        "title": "鸂鶒",
        "author": "李群玉",
        "biography": "",
        "paragraphs": [
            "錦羽相呼暮沙曲，波上雙聲戛哀玉。",
            "霞明川靜極望中，一時飛滅青山綠。"
        ],
        "notes": [
            ""
        ],
        "volume": "卷五百七十",
        "no#": 56
    },
    {
        "title": "沅江漁者",
        "author": "李群玉",
        "biography": "",
        "paragraphs": [
            "倚棹汀洲沙日晚，江鮮野菜桃花飯。",
            "長歌一曲煙靄深，歸去滄江綠波遠。"
        ],
        "notes": [
            ""
        ],
        "volume": "卷五百七十",
        "no#": 57
    },
    {
        "title": "題金山寺石堂",
        "author": "李群玉",
        "biography": "",
        "paragraphs": [
            "白波四面照樓臺，日夜潮聲繞寺回。",
            "千葉紅蓮高會處，幾曾龍女獻珠來。"
        ],
        "notes": [
            ""
        ],
        "volume": "卷五百七十",
        "no#": 58
    },
    {
        "title": "戲贈魏十四",
        "author": "李群玉",
        "biography": "",
        "paragraphs": [
            "蘭浦秋來煙雨深，幾多情思在琴心。",
            "知君調得東家子，早晚和鳴入錦衾。"
        ],
        "notes": [
            ""
        ],
        "volume": "卷五百七十",
        "no#": 59
    },
    {
        "title": "和人贈別",
        "author": "李群玉",
        "biography": "",
        "paragraphs": [
            "嚬黛低紅別怨多，深亭芳恨滿橫波。",
            "聲中唱出纏綿意，淚落燈前一曲歌。"
        ],
        "notes": [
            ""
        ],
        "volume": "卷五百七十",
        "no#": 60
    },
    {
        "title": "宿巫山廟二首",
        "author": "李群玉",
        "biography": "",
        "paragraphs": [
            "寂寞高堂別楚君，玉人天上逐行雲。",
            "停舟十二峰巒下，幽佩仙香半夜聞。",
            "廟閉春山曉月光，波聲回合樹蒼蒼。",
            "自從一別襄王夢，雲雨空飛巫峽長。"
        ],
        "notes": [
            ""
        ],
        "volume": "卷五百七十",
        "no#": 61
    },
    {
        "title": "傷柘枝妓",
        "author": "李群玉",
        "biography": "",
        "paragraphs": [
            "曾見雙鸞舞鏡中，聯飛接影對春風。",
            "今來獨在花筵散，月滿秋天一半空。"
        ],
        "notes": [
            ""
        ],
        "volume": "卷五百七十",
        "no#": 62
    },
    {
        "title": "題櫻桃",
        "author": "李群玉",
        "biography": "",
        "paragraphs": [
            "春初攜酒此花間，幾度臨風倒玉山。",
            "今日葉深黃滿樹，再來惆悵不能攀。"
        ],
        "notes": [
            ""
        ],
        "volume": "卷五百七十",
        "no#": 63
    },
    {
        "title": "惱從兄",
        "author": "李群玉",
        "biography": "",
        "paragraphs": [
            "芳草萋萋新燕飛，芷汀南望雁書稀。",
            "武陵洞裏尋春客，已被桃花迷不歸。"
        ],
        "notes": [
            ""
        ],
        "volume": "卷五百七十",
        "no#": 64
    },
    {
        "title": "紫極宮齋後",
        "author": "李群玉",
        "biography": "",
        "paragraphs": [
            "紫府空歌碧落寒，曉星寥亮月光殘。",
            "一群白鶴高飛上，唯有松風吹石壇。"
        ],
        "notes": [
            ""
        ],
        "volume": "卷五百七十",
        "no#": 65
    },
    {
        "title": "春晚",
        "author": "李群玉",
        "biography": "",
        "paragraphs": [
            "思鄉之客空凝嚬，天邊欲盡未盡春。",
            "獨攀江樹深不語，芳草落花愁殺人。"
        ],
        "notes": [
            ""
        ],
        "volume": "卷五百七十",
        "no#": 66
    },
    {
        "title": "喜渾吉見訪",
        "author": "李群玉",
        "biography": "",
        "paragraphs": [
            "公子春衫桂水香，遠沖飛雪過書堂。",
            "貧家冷落難消日，唯有松筠滿院涼。"
        ],
        "notes": [
            ""
        ],
        "volume": "卷五百七十",
        "no#": 67
    },
    {
        "title": "索曲送酒",
        "author": "李群玉",
        "biography": "",
        "paragraphs": [
            "簾外春風正落梅，須求狂藥解愁回。",
            "煩君玉指輕攏撚，慢撥鴛鴦送一杯。"
        ],
        "notes": [
            ""
        ],
        "volume": "卷五百七十",
        "no#": 68
    },
    {
        "title": "山驛梅花",
        "author": "李群玉",
        "biography": "",
        "paragraphs": [
            "生在幽崖獨無主，溪蘿澗鳥為儔侶。",
            "行人陌上不留情，愁香空謝深山雨。"
        ],
        "notes": [
            ""
        ],
        "volume": "卷五百七十",
        "no#": 69
    },
    {
        "title": "重陽日上渚宮楊尚書",
        "author": "李群玉",
        "biography": "",
        "paragraphs": [
            "落帽台邊菊半黃，行人惆悵對重陽。",
            "荊州一見桓宣武，為趁悲秋入帝鄉。"
        ],
        "notes": [
            ""
        ],
        "volume": "卷五百七十",
        "no#": 70
    },
    {
        "title": "書院二小松",
        "author": "李群玉",
        "biography": "",
        "paragraphs": [
            "一雙幽色出凡塵，數粒秋煙二尺鱗。",
            "從此靜窗聞細韻，琴聲長伴讀書人。"
        ],
        "notes": [
            ""
        ],
        "volume": "卷五百七十",
        "no#": 71
    },
    {
        "title": "勸人廬山讀書",
        "author": "李群玉",
        "biography": "",
        "paragraphs": [
            "憐君少雋利如鋒，氣爽神清刻骨聰。",
            "片玉若磨唯轉瑩，莫辭雲水入廬峰。"
        ],
        "notes": [
            ""
        ],
        "volume": "卷五百七十",
        "no#": 72
    },
    {
        "title": "言懷",
        "author": "李群玉",
        "biography": "",
        "paragraphs": [
            "白鶴高飛不逐群，嵇康琴酒鮑昭文。",
            "此身未有棲歸處，天下人間一片雲。"
        ],
        "notes": [
            ""
        ],
        "volume": "卷五百七十",
        "no#": 73
    },
    {
        "title": "聞笛",
        "author": "李群玉",
        "biography": "",
        "paragraphs": [
            "冉冉生山草何異，截而吹之動天地。",
            "望鄉臺上望鄉時，不獨落梅兼落淚。"
        ],
        "notes": [
            ""
        ],
        "volume": "卷五百七十",
        "no#": 74
    },
    {
        "title": "曉宴",
        "author": "李群玉",
        "biography": "",
        "paragraphs": [
            "金波西傾銀漢落，綠樹含煙倚朱閣。",
            "曉華朧xz聞調笙，一點殘燈隔羅幕。"
        ],
        "notes": [
            ""
        ],
        "volume": "卷五百七十",
        "no#": 75
    },
    {
        "title": "將游荊州投魏中丞",
        "author": "李群玉",
        "biography": "",
        "paragraphs": [
            "貧埋病壓老巑岏，拂拭菱花不喜看。",
            "又恐無人肯青眼，事須憑仗小還丹。"
        ],
        "notes": [
            ""
        ],
        "volume": "卷五百七十",
        "no#": 76
    },
    {
        "title": "二辛夷",
        "author": "李群玉",
        "biography": "",
        "paragraphs": [
            "狂吟辭舞雙白鶴，霜翎玉羽紛紛落。",
            "空庭向晚春雨微，卻斂寒香抱瑤萼。"
        ],
        "notes": [
            ""
        ],
        "volume": "卷五百七十",
        "no#": 77
    },
    {
        "title": "題龍潭西齋",
        "author": "李群玉",
        "biography": "",
        "paragraphs": [
            "寂寞幽齋暝煙起，滿徑西風落松子。",
            "遠公一去兜率宮，唯有面前虎溪水。"
        ],
        "notes": [
            ""
        ],
        "volume": "卷五百七十",
        "no#": 78
    },
    {
        "title": "中秋寄南海梁侍禦",
        "author": "李群玉",
        "biography": "",
        "paragraphs": [
            "海靜天高景氣殊，鯨睛失彩蚌潛珠。",
            "不知今夜越臺上，望見瀛洲方丈無。"
        ],
        "notes": [
            ""
        ],
        "volume": "卷五百七十",
        "no#": 79
    },
    {
        "title": "戲贈姬人",
        "author": "李群玉",
        "biography": "",
        "paragraphs": [
            "骰子巡拋裹手拈，無因得見玉纖纖。",
            "但知謔道金釵落，圖向人前露指尖。"
        ],
        "notes": [
            ""
        ],
        "volume": "卷五百七十",
        "no#": 80
    },
    {
        "title": "大庾山嶺別友人",
        "author": "李群玉",
        "biography": "",
        "paragraphs": [
            "筼簹無子鴛雛饑，毛彩凋摧不得歸。",
            "誰念火雲千嶂裏，低身猶傍鷓鴣飛。"
        ],
        "notes": [
            ""
        ],
        "volume": "卷五百七十",
        "no#": 81
    },
    {
        "title": "石門戍",
        "author": "李群玉",
        "biography": "",
        "paragraphs": [
            "到此空思吳隱之，潮痕草蔓上幽碑。",
            "人來皆望珠璣去，誰詠貪泉四句詩。"
        ],
        "notes": [
            ""
        ],
        "volume": "卷五百七十",
        "no#": 82
    },
    {
        "title": "文殊院避暑",
        "author": "李群玉",
        "biography": "",
        "paragraphs": [
            "赤日黃埃滿世間，松聲入耳即心閑。",
            "願尋五百仙人去，一世清涼住雪山。"
        ],
        "notes": [
            ""
        ],
        "volume": "卷五百七十",
        "no#": 83
    },
    {
        "title": "南莊春晚二首",
        "author": "李群玉",
        "biography": "",
        "paragraphs": [
            "連雲草映一條陂，鸂鶒雙雙帶水飛。",
            "南村小路桃花落，細雨斜風獨自歸。",
            "草暖沙長望去舟，微茫煙浪向巴丘。",
            "沅江寂寂春歸盡，水綠蘋香人自愁。"
        ],
        "notes": [
            ""
        ],
        "volume": "卷五百七十",
        "no#": 84
    },
    {
        "title": "湘妃廟",
        "author": "李群玉",
        "biography": "",
        "paragraphs": [
            "少將風月怨平湖，見盡扶桑水到枯。",
            "相約杏花壇上去，畫欄紅紫鬥樗蒲。"
        ],
        "notes": [
            ""
        ],
        "volume": "卷五百七十",
        "no#": 85
    }
]