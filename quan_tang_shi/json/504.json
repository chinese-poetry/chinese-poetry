[
    {
        "title": "泊靈溪館",
        "author": "鄭巢",
        "biography": "",
        "paragraphs": [
            "孤吟疏雨絕，荒館亂峰前。曉鷺棲危石，秋萍滿敗船。",
            "溜從華頂落，樹與赤城連。已有求閑意，相期在暮年。"
        ],
        "notes": [
            ""
        ],
        "volume": "卷五百零四",
        "no#": 1
    },
    {
        "title": "瀑布寺貞上人院",
        "author": "鄭巢",
        "biography": "",
        "paragraphs": [
            "林疏多暮蟬，師去宿山煙。古壁燈熏畫，秋琴雨潤弦。",
            "竹間窺遠鶴，岩上取寒泉。西嶽沙房在，歸期更幾年。"
        ],
        "notes": [
            ""
        ],
        "volume": "卷五百零四",
        "no#": 2
    },
    {
        "title": "寄貞法師",
        "author": "鄭巢",
        "biography": "",
        "paragraphs": [
            "巡禮知難盡，幽人見亦稀。幾年潭上過，何待雪中歸。",
            "遠瀑穿經室，寒螿發定衣。無因尋道者，獨坐對松扉。"
        ],
        "notes": [
            ""
        ],
        "volume": "卷五百零四",
        "no#": 3
    },
    {
        "title": "送靈溪李侍郎",
        "author": "鄭巢",
        "biography": "",
        "paragraphs": [
            "貂裘離闕下，初佐漢元勳。河偃流澌疊，沙晴遠樹分。",
            "牛羊下暮靄，鼓角調寒雲。中夕蕭關宿，邊聲不可聞。"
        ],
        "notes": [
            ""
        ],
        "volume": "卷五百零四",
        "no#": 4
    },
    {
        "title": "送姚郎中罷郡游越",
        "author": "鄭巢",
        "biography": "",
        "paragraphs": [
            "逍遙方罷郡，高興接東甌。幾處行杉徑，何時宿石樓。",
            "湘聲穿古竇，華影在空舟。惆悵雲門路，無因得從遊。"
        ],
        "notes": [
            ""
        ],
        "volume": "卷五百零四",
        "no#": 5
    },
    {
        "title": "送魏校書赴夏口從事",
        "author": "鄭巢",
        "biography": "",
        "paragraphs": [
            "西風吹遠蟬，驛路在雲邊。獨夢諸山外，高談大旆前。",
            "夜燈分楚塞，秋角滿湘船。郡邑多岩竇，何方便學仙。"
        ],
        "notes": [
            ""
        ],
        "volume": "卷五百零四",
        "no#": 6
    },
    {
        "title": "送衡州薛從事",
        "author": "鄭巢",
        "biography": "",
        "paragraphs": [
            "吟去望雙旌，滄洲晚氣清。遙分高嶽色，亂出遠蟬聲。",
            "楚霽雲連寺，湘寒浪浸城。孤猿不可聽，一聽白髭生。"
        ],
        "notes": [
            ""
        ],
        "volume": "卷五百零四",
        "no#": 7
    },
    {
        "title": "送邊使",
        "author": "鄭巢",
        "biography": "",
        "paragraphs": [
            "關河度幾重，邊色上離容。灞水方為別，沙場又入冬。",
            "曙雕回大旆，夕雪沒前峰。漢使多長策，須令遠國從。"
        ],
        "notes": [
            ""
        ],
        "volume": "卷五百零四",
        "no#": 8
    },
    {
        "title": "送人赴舉",
        "author": "鄭巢",
        "biography": "",
        "paragraphs": [
            "篇章動玉京，墜葉滿前程。舊國與僧別，秋江罷釣行。",
            "馬過隋代寺，檣出楚山城。應近嵩陽宿，潛聞瀑布聲。"
        ],
        "notes": [
            ""
        ],
        "volume": "卷五百零四",
        "no#": 9
    },
    {
        "title": "送袁肇歸山陰",
        "author": "鄭巢",
        "biography": "",
        "paragraphs": [
            "論文意有違，寒雨灑行衣。南渡久誰語，後吟今獨歸。",
            "河帆因樹落，沙鳥背潮飛。若值雲門侶，多因宿翠微。"
        ],
        "notes": [
            ""
        ],
        "volume": "卷五百零四",
        "no#": 10
    },
    {
        "title": "送李式",
        "author": "鄭巢",
        "biography": "",
        "paragraphs": [
            "瀟湘路杳然，清興起秋前。去寺多隨磬，看山半在船。",
            "綠雲天外鶴，紅樹雨中蟬。莫使游華頂，逍遙更過年。"
        ],
        "notes": [
            ""
        ],
        "volume": "卷五百零四",
        "no#": 11
    },
    {
        "title": "送韋弇",
        "author": "鄭巢",
        "biography": "",
        "paragraphs": [
            "掛席曙鐘初，家山半在吳。櫓聲過遠寺，江色潤秋蕪。",
            "陂鶴巢城木，邊鴻宿岸蘆。知君當永夜，獨釣五湖隅。"
        ],
        "notes": [
            ""
        ],
        "volume": "卷五百零四",
        "no#": 12
    },
    {
        "title": "送人南游",
        "author": "鄭巢",
        "biography": "",
        "paragraphs": [
            "南京路悄然，欹石漱流泉。遠寺寒雲外，揚帆暑雨前。",
            "雁行回曉岫，蜃色上湖田。更想清吟處，多同隱者眠。"
        ],
        "notes": [
            ""
        ],
        "volume": "卷五百零四",
        "no#": 13
    },
    {
        "title": "送省空上人歸南嶽",
        "author": "鄭巢",
        "biography": "",
        "paragraphs": [
            "又歸衡嶽寺，舊院樹冥冥。坐石縫寒衲，尋龕補壞經。",
            "嶠雲籠曙磬，潭草落秋萍。誰伴高窗宿，禪衣掛桂馨。"
        ],
        "notes": [
            ""
        ],
        "volume": "卷五百零四",
        "no#": 14
    },
    {
        "title": "送象上人還山中",
        "author": "鄭巢",
        "biography": "",
        "paragraphs": [
            "竹錫與袈裟，靈山笑暗霞。泉痕生淨蘚，燒力落寒花。",
            "高戶閑聽雪，空窗靜搗茶。終期宿華頂，須會說三巴。"
        ],
        "notes": [
            ""
        ],
        "volume": "卷五百零四",
        "no#": 15
    },
    {
        "title": "送僧歸富春",
        "author": "鄭巢",
        "biography": "",
        "paragraphs": [
            "憶過僧禪處，遙山抱竹門。古房關蘚色，秋徑掃潮痕。",
            "石淨聞泉落，沙寒見鶴翻。終當從此望，更與道人言。"
        ],
        "notes": [
            ""
        ],
        "volume": "卷五百零四",
        "no#": 16
    },
    {
        "title": "送琇上人",
        "author": "鄭巢",
        "biography": "",
        "paragraphs": [
            "古殿焚香外，清羸坐石棱。茶煙開瓦雪，鶴跡上潭冰。",
            "孤磬侵雲動，靈山隔水登。白雲歸意遠，舊寺在廬陵。"
        ],
        "notes": [
            ""
        ],
        "volume": "卷五百零四",
        "no#": 17
    },
    {
        "title": "哭虛海上人",
        "author": "鄭巢",
        "biography": "",
        "paragraphs": [
            "一化西風外，禪流稍稍分。買碑行暮雨，斫石葬寒雲。",
            "靜戶關松色，荒齋聚鳥群。朗吟聲不倦，高傳有遺文。"
        ],
        "notes": [
            ""
        ],
        "volume": "卷五百零四",
        "no#": 18
    },
    {
        "title": "和姚郎中題凝公院",
        "author": "鄭巢",
        "biography": "",
        "paragraphs": [
            "後房寒竹連，白晝坐冥然。片衲何山至，空堂幾夜禪。",
            "葉侵經上字，冰結硯中泉。雪夕誰同話，懸燈古像前。"
        ],
        "notes": [
            ""
        ],
        "volume": "卷五百零四",
        "no#": 19
    },
    {
        "title": "贈丘先生",
        "author": "鄭巢",
        "biography": "",
        "paragraphs": [
            "雲泉心不爽，垂日坐柴關。硯取簷前雨，圖開異國山。",
            "原僧招過宿，沙鳥伴長閑。地與中峰近，殘陽獨不還。"
        ],
        "notes": [
            ""
        ],
        "volume": "卷五百零四",
        "no#": 20
    },
    {
        "title": "贈蠻僧",
        "author": "鄭巢",
        "biography": "",
        "paragraphs": [
            "南海何年過，中林一磬微。病逢秋雨發，心逐暮潮歸。",
            "久臥前山寺，猶逢故國衣。近來慵步履，石蘚滿柴扉。"
        ],
        "notes": [
            ""
        ],
        "volume": "卷五百零四",
        "no#": 21
    },
    {
        "title": "秋思",
        "author": "鄭巢",
        "biography": "",
        "paragraphs": [
            "寒蛩鳴不定，郭外水雲幽。南浦雁來日，北窗人臥秋。",
            "病身多在遠，生計少於愁。薄暮西風急，清砧響未休。"
        ],
        "notes": [
            ""
        ],
        "volume": "卷五百零四",
        "no#": 22
    },
    {
        "title": "楚城秋夕",
        "author": "鄭巢",
        "biography": "",
        "paragraphs": [
            "故苑多愁夕，西風木葉黃。寒江浸霧月，曉角滿城霜。",
            "弟侄來書少，關河去路長。幾時停桂楫，故國隔瀟湘。"
        ],
        "notes": [
            ""
        ],
        "volume": "卷五百零四",
        "no#": 23
    },
    {
        "title": "秋日陪姚郎中登郡中南亭",
        "author": "鄭巢",
        "biography": "",
        "paragraphs": [
            "雲水生寒色，高亭發遠心。雁來疏角韻，槐落減秋陰。",
            "隔石嘗茶坐，當山抱瑟吟。誰知瀟灑意，不似有朝簪。"
        ],
        "notes": [
            ""
        ],
        "volume": "卷五百零四",
        "no#": 24
    },
    {
        "title": "宿天竺寺",
        "author": "鄭巢",
        "biography": "",
        "paragraphs": [
            "暮過潭上寺，獨宿白雲間。鐘磬遙連樹，星河半隔山。",
            "石中泉暗落，松外戶初關。卻憶終南裏，前秋此夕還。"
        ],
        "notes": [
            ""
        ],
        "volume": "卷五百零四",
        "no#": 25
    },
    {
        "title": "陳氏園林",
        "author": "鄭巢",
        "biography": "",
        "paragraphs": [
            "當門三四峰，高興幾人同。尋鶴新泉外，留僧古木中。",
            "蟬鳴槐葉雨，魚散芰荷風。多喜陪幽賞，清吟繞石叢。"
        ],
        "notes": [
            ""
        ],
        "volume": "卷五百零四",
        "no#": 26
    },
    {
        "title": "題崔中丞北齋",
        "author": "鄭巢",
        "biography": "",
        "paragraphs": [
            "湖近草侵庭，秋來道興生。寒潮添井味，遠漏帶松聲。",
            "放卷聽泉坐，尋僧踏雪行。何年各無事，高論宿青城。"
        ],
        "notes": [
            ""
        ],
        "volume": "卷五百零四",
        "no#": 27
    },
    {
        "title": "題崔行先石室別墅",
        "author": "鄭巢",
        "biography": "",
        "paragraphs": [
            "山空水繞籬，幾日此棲遲。采菊頻秋醉，留僧擬夜棋。",
            "桂陰生野菌，石縫結寒澌。更喜連幽洞，唯君與我知。"
        ],
        "notes": [
            ""
        ],
        "volume": "卷五百零四",
        "no#": 28
    },
    {
        "title": "題靈隱寺皖公院",
        "author": "鄭巢",
        "biography": "",
        "paragraphs": [
            "山寒葉滿衣，孤鶴偶清羸。已在雲房老，休為內殿期。",
            "嵐昏聲磬早，果熟喚猿遲。未得終高論，明朝更別離。"
        ],
        "notes": [
            ""
        ],
        "volume": "卷五百零四",
        "no#": 29
    }
]