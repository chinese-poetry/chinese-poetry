[
    {
        "title": "禦溝新柳",
        "author": "賈棱",
        "biography": "",
        "paragraphs": [
            "御苑陽和早，章溝柳色新。托根偏近日，布葉乍迎春。",
            "秀質方含翠，清陰欲庇人。輕雲度斜景，多露滴行塵。",
            "嫋嫋堪離贈，依依獨望頻。王孫如可賞，攀折在芳辰。"
        ],
        "notes": [
            ""
        ],
        "volume": "卷三百四十七",
        "no#": 1
    },
    {
        "title": "禦溝新柳",
        "author": "劉遵古",
        "biography": "",
        "paragraphs": [
            "韶光先禁柳，幾處覆溝新。映水疑分翠，含煙欲占春。",
            "悠悠遲日晚，嫋嫋好風頻。吐節茸猶嫩，通條澤稍均。",
            "遠和瑤草色，暗拂玉樓塵。願假騫飛便，歸棲及此辰。"
        ],
        "notes": [
            ""
        ],
        "volume": "卷三百四十七",
        "no#": 2
    },
    {
        "title": "洛陽清明日雨霽",
        "author": "李正封",
        "biography": "",
        "paragraphs": [
            "曉日清明天，夜來嵩少雨。千門尚煙火，九陌無塵土。",
            "酒綠河橋春，漏閑宮殿午。遊人戀芳草，半犯嚴城鼓。"
        ],
        "notes": [
            ""
        ],
        "volume": "卷三百四十七",
        "no#": 3
    },
    {
        "title": "詠露",
        "author": "李正封",
        "biography": "",
        "paragraphs": [
            "霏霏靈液重，雲表無聲落。沾樹急玄蟬，灑池棲皓鶴。",
            "流塵清遠陌，飛月澄高閣。宵潤玉堂簾，曙寒金井索。",
            "佳人比珠淚，坐感紅綃薄。"
        ],
        "notes": [
            ""
        ],
        "volume": "卷三百四十七",
        "no#": 4
    },
    {
        "title": "夏遊招隱寺暴雨晚晴",
        "author": "李正封",
        "biography": "",
        "paragraphs": [
            "竹柏風雨過，蕭疏台殿涼。石渠寫奔溜，金刹照頹陽。",
            "鶴飛岩煙碧，鹿鳴澗草香。山僧引清梵，幡蓋繞回廊。"
        ],
        "notes": [
            ""
        ],
        "volume": "卷三百四十七",
        "no#": 5
    },
    {
        "title": "禪門寺暮鐘",
        "author": "李正封",
        "biography": "",
        "paragraphs": [
            "簨簴高懸于闐鐘，黃昏發地殷龍宮。",
            "遊人憶到嵩山夜，疊閣連樓倚太空。"
        ],
        "notes": [
            ""
        ],
        "volume": "卷三百四十七",
        "no#": 6
    },
    {
        "title": "貢院樓北新栽小松",
        "author": "李正封",
        "biography": "",
        "paragraphs": [
            "青蒼初得地，華省植來新。尚帶山中色，猶含洞裏春。",
            "近樓依北戶，隱砌淨遊塵。鶴壽應成蓋，龍形未有鱗。",
            "為梁資大廈，封爵恥嬴秦。幸此觀光日，清風屢得親。"
        ],
        "notes": [
            ""
        ],
        "volume": "卷三百四十七",
        "no#": 7
    },
    {
        "title": "南至隔仗望含元殿香爐",
        "author": "崔立之",
        "biography": "",
        "paragraphs": [
            "千官望長至，萬國拜含元。隔仗爐光出，浮霜煙氣翻。",
            "飄飄縈內殿，漠漠澹前軒。聖日開如捧，卿雲近欲渾。",
            "輪囷灑宮闕，蕭索散乾坤。願倚天風便，披香奉至尊。"
        ],
        "notes": [
            ""
        ],
        "volume": "卷三百四十七",
        "no#": 8
    },
    {
        "title": "曲池潔寒流",
        "author": "崔立之",
        "biography": "",
        "paragraphs": [
            "閑尋欹岸步，因向曲池看。透底何澄澈，回流乍屈盤。",
            "稍隨高樹古，迥與遠天寒。月入鏡華轉，星臨珠影攢。",
            "纖鱗時蔽石，轉吹或生瀾。願假涓微效，來濡拙筆端。"
        ],
        "notes": [
            ""
        ],
        "volume": "卷三百四十七",
        "no#": 9
    },
    {
        "title": "賦得春風扇微和",
        "author": "崔立之",
        "biography": "",
        "paragraphs": [
            "時令忽已變，年光俄又春。高低惠風入，遠近芳氣新。",
            "靡靡才偃草，泠泠不動塵。溫和乍扇物，煦嫗偏感人。",
            "去出桂林漫，來過蕙圃頻。晨輝正澹蕩，披拂長相親。"
        ],
        "notes": [
            ""
        ],
        "volume": "卷三百四十七",
        "no#": 10
    },
    {
        "title": "南至日隔仗望含元殿香爐",
        "author": "郭遵",
        "biography": "",
        "paragraphs": [
            "冕旒親負扆，卉服盡朝天。暘谷移初日，金爐出禦煙。",
            "芬馨流遠近，散漫入貂蟬。霜仗凝逾白，朱欄映轉鮮。",
            "如看浮闕在，稍覺逐風遷。為沐皇家慶，來瞻羽衛前。"
        ],
        "notes": [
            ""
        ],
        "volume": "卷三百四十七",
        "no#": 11
    },
    {
        "title": "賦得春風扇微和",
        "author": "郭遵",
        "biography": "",
        "paragraphs": [
            "微風飄淑氣，散漫及茲晨。習習何處至，熙熙與春親。",
            "曖空看早辨，映日度逾頻。高拂非煙雜，低垂眾卉新。",
            "霽天輕有靄，綺陌盡無塵。還似登臺意，元和欲煦人。"
        ],
        "notes": [
            ""
        ],
        "volume": "卷三百四十七",
        "no#": 12
    },
    {
        "title": "賦得風動萬年枝",
        "author": "韋紓",
        "biography": "",
        "paragraphs": [
            "嘉名標萬祀，擢秀出深宮。嫩葉含煙靄，芳柯振惠風。",
            "參差搖翠色，綺靡舞晴空。氣稟禎祥異，榮沾雨露同。",
            "天年方未極，聖壽比應崇。幸列華林裏，知殊眾木中。"
        ],
        "notes": [
            ""
        ],
        "volume": "卷三百四十七",
        "no#": 13
    },
    {
        "title": "賦得風動萬年枝",
        "author": "樊陽源",
        "biography": "",
        "paragraphs": [
            "珍木羅前殿，乘春任好風。振柯方嫋嫋，舒葉乍濛濛。",
            "影動丹墀上，聲傳紫禁中。離披偏向日，淩亂半分空。",
            "輕拂祥煙散，低搖翠色同。長令占天眷，四氣借全功。"
        ],
        "notes": [
            ""
        ],
        "volume": "卷三百四十七",
        "no#": 14
    },
    {
        "title": "賦得風動萬年枝",
        "author": "許稷",
        "biography": "",
        "paragraphs": [
            "瓊樹偏春早，光飛處處宜。曉浮三殿日，暗度萬年枝。",
            "婀娜搖仙禁，繽翻映玉池。含芳煙乍合，拂砌影初移。",
            "為近韶陽煦，皆先眾卉垂。成陰知可待，不與眾芳隨。"
        ],
        "notes": [
            ""
        ],
        "volume": "卷三百四十七",
        "no#": 15
    },
    {
        "title": "閏月定四時",
        "author": "許稷",
        "biography": "",
        "paragraphs": [
            "玉律窮三紀，推為積閏期。月餘因妙算，歲遍自成時。",
            "乍覺年華改，翻憐物候遲。六旬知不惑，四氣本無欺。",
            "月桂虧還正，階蓂落複滋。從斯分曆象，共仰定毫釐。"
        ],
        "notes": [
            ""
        ],
        "volume": "卷三百四十七",
        "no#": 16
    },
    {
        "title": "謝真人還舊山",
        "author": "範傳正",
        "biography": "",
        "paragraphs": [
            "麾蓋從仙府，笙歌入舊山。水流丹灶缺，雲起草堂關。",
            "白鹿行為衛，青鸞舞自閑。種松鱗未立，移石蘚仍斑。",
            "望路煙霞外，回輿岩岫間。豈唯遼海鶴，空歎令威還。"
        ],
        "notes": [
            ""
        ],
        "volume": "卷三百四十七",
        "no#": 17
    },
    {
        "title": "范成君擊洞陰磬",
        "author": "範傳正",
        "biography": "",
        "paragraphs": [
            "歷歷聞金奏，微微下玉京。為祥家諜久，偏識洞陰名。",
            "澹佇人間聽，鏗鏘古曲成。何須百獸舞，自暢九天情。",
            "注目看無見，留心記未精。雲霄如可托，借鶴向層城。"
        ],
        "notes": [
            ""
        ],
        "volume": "卷三百四十七",
        "no#": 18
    },
    {
        "title": "賦得春風扇微和",
        "author": "範傳正",
        "biography": "",
        "paragraphs": [
            "曖曖當遲日，微微扇好風。吹搖新葉上，光動淺花中。",
            "澹蕩凝清晝，氤氳曖碧空。稍看生綠水，已覺散芳叢。",
            "徙倚情偏適，裴回賞未窮。妍華不可狀，竟夕氣融融。"
        ],
        "notes": [
            ""
        ],
        "volume": "卷三百四十七",
        "no#": 19
    },
    {
        "title": "賦得春風扇微和",
        "author": "豆盧榮",
        "biography": "",
        "paragraphs": [
            "春晴生縹緲，軟吹和初遍。池影動淵淪，山容發蔥蒨。",
            "遲遲入綺閣，習習流芳甸。樹杪颺鶯啼，階前落花片。",
            "韶光恐閑放，旭日宜遊宴。文客拂塵衣，仁風願回扇。"
        ],
        "notes": [
            ""
        ],
        "volume": "卷三百四十七",
        "no#": 20
    },
    {
        "title": "賦得春風扇微和",
        "author": "邵偃",
        "biography": "",
        "paragraphs": [
            "微風扇和氣，韶景共芳晨。始見郊原綠，旋過御苑春。",
            "三條開廣陌，八水泛通津。煙動花間葉，香流馬上人。",
            "逶迤雲彩曙，嘹唳鳥聲頻。為報東堂客，明朝桂樹新。"
        ],
        "notes": [
            ""
        ],
        "volume": "卷三百四十七",
        "no#": 21
    },
    {
        "title": "賦得春風扇微和",
        "author": "柳道倫",
        "biography": "",
        "paragraphs": [
            "青陽初入律，淑氣應春風。始辨梅花裏，俄分柳色中。",
            "依微開夕照，澹蕩媚晴空。拂水生蘋末，經岩觸桂叢。",
            "稍抽蘭葉紫，微吐杏花紅。願逐仁風布，將俾生植功。"
        ],
        "notes": [
            ""
        ],
        "volume": "卷三百四十七",
        "no#": 22
    },
    {
        "title": "賦得春風扇微和",
        "author": "陳九流",
        "biography": "",
        "paragraphs": [
            "喜見陽和至，遙知橐鑰功。遲遲散南陽，嫋嫋逐東風。",
            "暗入芳園裏，潛吹草木中。蘭蓀才有綠，桃杏未成紅。",
            "已覺寒光盡，還看淑氣通。由來榮與悴，今日發應同。"
        ],
        "notes": [
            ""
        ],
        "volume": "卷三百四十七",
        "no#": 23
    },
    {
        "title": "謝真人仙駕還舊山",
        "author": "夏方慶",
        "biography": "",
        "paragraphs": [
            "何年成道去，綽約化童顏。天上辭仙侶，人間憶舊山。",
            "滄桑今已變，蘿蔓尚堪攀。雲覆瑤壇淨，苔生丹灶閑。",
            "逍遙堪白石，寂寞閉玄關。應是悲塵世，思將羽駕還。"
        ],
        "notes": [
            ""
        ],
        "volume": "卷三百四十七",
        "no#": 24
    }
]