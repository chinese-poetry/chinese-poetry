[
    {
        "title": "奉和聖制登會昌山應制",
        "author": "錢起",
        "biography": "",
        "paragraphs": [
            "睿想入希夷，真遊到具茨。玉鑾登嶂遠，雲輅出花遲。",
            "泉壑凝神處，陽和布澤時。六龍多順動，四海正雍熙。"
        ],
        "notes": [
            ""
        ],
        "volume": "卷二百三十七",
        "no#": 1
    },
    {
        "title": "省中對雪寄元判官、拾遺昆季",
        "author": "錢起",
        "biography": "",
        "paragraphs": [
            "萬點瑤台雪，飛來錦帳前。瓊枝應比淨，鶴發敢爭先。",
            "散影成花月，流光透竹煙。今朝謝家興，幾處郢歌傳。"
        ],
        "notes": [
            ""
        ],
        "volume": "卷二百三十七",
        "no#": 2
    },
    {
        "title": "山齋獨坐，喜玄上人夕至",
        "author": "錢起",
        "biography": "",
        "paragraphs": [
            "捨下虎溪徑，煙霞入暝開。柴門兼竹靜，山月與僧來。",
            "心瑩紅蓮水，言忘綠茗杯。前峰曙更好，斜漢欲西回。"
        ],
        "notes": [
            ""
        ],
        "volume": "卷二百三十七",
        "no#": 3
    },
    {
        "title": "秋夜寄張、韋二主簿",
        "author": "錢起",
        "biography": "",
        "paragraphs": [
            "涼夜褰簾好，輕雲過月初。碧空河色淺，紅葉露聲虛。",
            "道阻天難問，機忘世易疏。不知雙翠鳳，棲棘複何如。"
        ],
        "notes": [
            ""
        ],
        "volume": "卷二百三十七",
        "no#": 4
    },
    {
        "title": "歸故山路逢鄰居隱者",
        "author": "錢起",
        "biography": "",
        "paragraphs": [
            "握手雲棲路，潸然恨幾重。誰知綠林盜，長占彩霞峰。",
            "心死池塘草，聲悲石徑松。無因芳杜月，琴酒更相逢。"
        ],
        "notes": [
            ""
        ],
        "volume": "卷二百三十七",
        "no#": 5
    },
    {
        "title": "落第，劉拾遺相送東歸",
        "author": "錢起",
        "biography": "",
        "paragraphs": [
            "不醉百花酒，傷心千里歸。獨收和氏玉，還采舊山薇。",
            "出處離心盡，榮枯會面稀。預愁芳草色，一徑入衡闈。"
        ],
        "notes": [
            ""
        ],
        "volume": "卷二百三十七",
        "no#": 6
    },
    {
        "title": "和劉七讀書",
        "author": "錢起",
        "biography": "",
        "paragraphs": [
            "夜雨深館靜，苦心黃卷前。雲陰留墨沼，螢影傍華編。",
            "夢鳥富清藻，通經仍妙年。何愁丹穴鳳，不飲玉池泉。"
        ],
        "notes": [
            ""
        ],
        "volume": "卷二百三十七",
        "no#": 7
    },
    {
        "title": "早下江甯",
        "author": "錢起",
        "biography": "",
        "paragraphs": [
            "暮天微雨散，涼吹片帆輕。雲物高秋節，山川孤客情。",
            "霜蘋留楚水，寒雁別吳城。宿浦有歸夢，愁猿莫夜鳴。"
        ],
        "notes": [
            ""
        ],
        "volume": "卷二百三十七",
        "no#": 8
    },
    {
        "title": "登複州南樓",
        "author": "錢起",
        "biography": "",
        "paragraphs": [
            "孤樹延春日，他山卷曙霞。客心湖上雁，歸思日邊花。",
            "行李迷方久，歸期涉歲賒。故人雲路隔，何處寄瑤華。"
        ],
        "notes": [
            ""
        ],
        "volume": "卷二百三十七",
        "no#": 9
    },
    {
        "title": "江陵晦日陪諸官泛舟",
        "author": "錢起",
        "biography": "",
        "paragraphs": [
            "節物堪為樂，江湖有主人。舟行深更好，山趣久彌新。",
            "尊酒平生意，煙花異國春。城南無夜月，長袖莫留賓。"
        ],
        "notes": [
            ""
        ],
        "volume": "卷二百三十七",
        "no#": 10
    },
    {
        "title": "縣城秋夕",
        "author": "錢起",
        "biography": "",
        "paragraphs": [
            "山城日易夕，愁生先掩扉。俸薄不沽酒，家貧忘授衣。",
            "露重蕙花落，月冷莎雞飛。效拙慚無補，雲林歎再歸。"
        ],
        "notes": [
            ""
        ],
        "volume": "卷二百三十七",
        "no#": 11
    },
    {
        "title": "秋夜梁七兵曹同宿二首",
        "author": "錢起",
        "biography": "",
        "paragraphs": [
            "一笑不可得，同心相見稀。摘菱頻貰酒，待月未扃扉。",
            "星影低驚鵲，蟲聲傍旅衣。卑棲歲已晚，共羨雁南飛。",
            "好欲棄吾道，今宵又遇君。老夫相勸酒，稚子待題文。",
            "月下誰家笛，城頭幾片雲。如何此幽興，明日重離群。"
        ],
        "notes": [
            ""
        ],
        "volume": "卷二百三十七",
        "no#": 12
    },
    {
        "title": "和萬年成少府寓直",
        "author": "錢起",
        "biography": "",
        "paragraphs": [
            "赤縣新秋夜，文人藻思催。鐘聲自仙掖，月色近霜台。",
            "一葉兼螢度，孤雲帶雁來。明朝紫書下，應問長卿才。"
        ],
        "notes": [
            ""
        ],
        "volume": "卷二百三十七",
        "no#": 13
    },
    {
        "title": "春夜過長孫繹別業",
        "author": "錢起",
        "biography": "",
        "paragraphs": [
            "佳期難再得，清夜此雲林。帶竹新泉冷，穿花片月深。",
            "含毫凝逸思，酌水話幽心。不覺星河轉，山枝驚曙禽。"
        ],
        "notes": [
            ""
        ],
        "volume": "卷二百三十七",
        "no#": 14
    },
    {
        "title": "題溫處士山居",
        "author": "錢起",
        "biography": "",
        "paragraphs": [
            "誰知白雲外，別有綠蘿春。苔繞溪邊徑，花深洞裏人。",
            "逸妻看種藥，稚子伴垂綸。潁上逃堯者，何如此養真。"
        ],
        "notes": [
            ""
        ],
        "volume": "卷二百三十七",
        "no#": 15
    },
    {
        "title": "題陳季壁",
        "author": "錢起",
        "biography": "",
        "paragraphs": [
            "郢人何苦調，飲水仍布衾。煙火晝不起，蓬蒿春欲深。",
            "前庭少喬木，鄰舍聞新禽。雖有征賢詔，終傷不遇心。"
        ],
        "notes": [
            ""
        ],
        "volume": "卷二百三十七",
        "no#": 16
    },
    {
        "title": "贈鄰居齊六司倉",
        "author": "錢起",
        "biography": "",
        "paragraphs": [
            "沉冥眾所遺，咫尺絕佳期。始覺衡門下，翛然太古時。",
            "雞聲共鄰巷，燭影隔茅茨。坐惜牛羊徑，芳蓀白露滋。"
        ],
        "notes": [
            ""
        ],
        "volume": "卷二百三十七",
        "no#": 17
    },
    {
        "title": "送征雁",
        "author": "錢起",
        "biography": "",
        "paragraphs": [
            "秋空萬里淨，嘹唳獨南征。風急翻霜冷，雲開見月驚。",
            "塞長怯去翼，影滅有餘聲。悵望遙天外，鄉愁滿目生。"
        ],
        "notes": [
            ""
        ],
        "volume": "卷二百三十七",
        "no#": 18
    },
    {
        "title": "宴郁林觀張道士房",
        "author": "錢起",
        "biography": "",
        "paragraphs": [
            "滅跡人間世，忘歸象外情。竹壇秋月冷，山殿夜鐘清。",
            "仙侶披雲集，霞杯達曙傾。同歡不可再，朝暮赤龍迎。"
        ],
        "notes": [
            ""
        ],
        "volume": "卷二百三十七",
        "no#": 19
    },
    {
        "title": "秋夕與梁鍠文宴",
        "author": "錢起",
        "biography": "",
        "paragraphs": [
            "客到衡門下，林香蕙草時。好風能自至，明月不須期。",
            "秋日翻荷影，晴光脆柳枝。留歡美清夜，甯覺曉鐘遲。"
        ],
        "notes": [
            ""
        ],
        "volume": "卷二百三十七",
        "no#": 20
    },
    {
        "title": "哭空寂寺玄上人",
        "author": "錢起",
        "biography": "",
        "paragraphs": [
            "淒然雙樹下，垂淚遠公房。燈續生前火，爐添沒後香。",
            "陰階明片雪，寒竹響空廊。寂滅應為樂，塵心徒自傷。"
        ],
        "notes": [
            ""
        ],
        "volume": "卷二百三十七",
        "no#": 21
    },
    {
        "title": "題精舍寺",
        "author": "錢起",
        "biography": "",
        "paragraphs": [
            "勝景不易遇，入門神頓清。房房占山色，處處分泉聲。",
            "詩思竹間得，道心松下生。何時來此地，擺落世間情。"
        ],
        "notes": [
            ""
        ],
        "volume": "卷二百三十七",
        "no#": 22
    },
    {
        "title": "開元觀遇張侍禦",
        "author": "錢起",
        "biography": "",
        "paragraphs": [
            "碧落忘歸處，佳期不厭逢。晚涼生玉井，新暑避煙松。",
            "欲醉流霞酌，還醒度竹鐘。更憐琪樹下，歷歷見遙峰。"
        ],
        "notes": [
            ""
        ],
        "volume": "卷二百三十七",
        "no#": 23
    },
    {
        "title": "和人秋歸終南山別業",
        "author": "錢起",
        "biography": "",
        "paragraphs": [
            "舊居三顧後，晚節重幽尋。野徑到門盡，山窗連竹陰。",
            "昔年鶯出穀，今日鳳歸林。物外淩雲操，誰能繼此心。"
        ],
        "notes": [
            ""
        ],
        "volume": "卷二百三十七",
        "no#": 24
    },
    {
        "title": "故相國苗公挽歌",
        "author": "錢起",
        "biography": "",
        "paragraphs": [
            "灞陵誰寵葬，漢主念蕭何。盛業留青史，浮榮逐逝波。",
            "隴雲仍作雨，薤露已成歌。悽愴平津閣，秋風吊客過。"
        ],
        "notes": [
            ""
        ],
        "volume": "卷二百三十七",
        "no#": 25
    },
    {
        "title": "酬劉員外雨中見寄",
        "author": "錢起",
        "biography": "",
        "paragraphs": [
            "苦雨滴蘭砌，秋風生葛衣。潢汙三徑絕，砧杵四鄰稀。",
            "分與玄豹隱，不為湘燕飛。慚君角巾折，猶肯問衡闈。"
        ],
        "notes": [
            ""
        ],
        "volume": "卷二百三十七",
        "no#": 26
    },
    {
        "title": "賦得歸雲送李山人歸華山",
        "author": "錢起",
        "biography": "",
        "paragraphs": [
            "秀色橫千里，歸雲積幾重。欲依毛女岫，初卷少姨峰。",
            "蓋影隨征馬，衣香拂臥龍。只應函穀上，真氣日溶溶。"
        ],
        "notes": [
            ""
        ],
        "volume": "卷二百三十七",
        "no#": 27
    },
    {
        "title": "過裴長官新亭",
        "author": "錢起",
        "biography": "",
        "paragraphs": [
            "茅屋多新意，芳林昨試移。野人知石路，戲鳥認花枝。",
            "慢水縈蓬戶，閑雲掛竹籬。到家成一醉，歸馬不能騎。"
        ],
        "notes": [
            ""
        ],
        "volume": "卷二百三十七",
        "no#": 28
    },
    {
        "title": "寄郢州郎士元使君",
        "author": "錢起",
        "biography": "",
        "paragraphs": [
            "龍節知無事，江城不掩扉。詩傳過客遠，書到故人稀。",
            "坐嘯看潮起，行春送雁歸。望舒三五夜，思盡謝玄暉。"
        ],
        "notes": [
            ""
        ],
        "volume": "卷二百三十七",
        "no#": 29
    },
    {
        "title": "過長孫宅與朗上人茶會",
        "author": "錢起",
        "biography": "",
        "paragraphs": [
            "偶與息心侶，忘歸才子家。玄談兼藻思，綠茗代榴花。",
            "岸幘看雲卷，含毫任景斜。松喬若逢此，不復醉流霞。"
        ],
        "notes": [
            ""
        ],
        "volume": "卷二百三十七",
        "no#": 30
    },
    {
        "title": "下第題長安客舍",
        "author": "錢起",
        "biography": "",
        "paragraphs": [
            "不遂青雲望，愁看黃鳥飛。梨花度寒食，客子未春衣。",
            "世事隨時變，交情與我違。空餘主人柳，相見卻依依。"
        ],
        "notes": [
            ""
        ],
        "volume": "卷二百三十七",
        "no#": 31
    },
    {
        "title": "陪考功王員外城東池亭宴",
        "author": "錢起",
        "biography": "",
        "paragraphs": [
            "無雙錦帳郎，絕境有林塘。鶴靜疏群羽，蓬開失眾芳。",
            "晴山看不厭，流水趣何長。日晚催歸騎，鐘聲下夕陽。"
        ],
        "notes": [
            ""
        ],
        "volume": "卷二百三十七",
        "no#": 32
    },
    {
        "title": "過孫員外藍田山居",
        "author": "錢起",
        "biography": "",
        "paragraphs": [
            "不知香署客，謝病翠微間。去幄蘭將老，辭車雉亦閑。",
            "近窗雲出洞，當戶竹連山。對酒溪霞晚，家人采蕨還。"
        ],
        "notes": [
            ""
        ],
        "volume": "卷二百三十七",
        "no#": 33
    },
    {
        "title": "秋園晚沐",
        "author": "錢起",
        "biography": "",
        "paragraphs": [
            "黃卷在窮巷，歸來生道心。五株衰柳下，三徑小園深。",
            "倒薤翻成字，寒花不假林。龐眉謝群彥，獨酌且閑吟。"
        ],
        "notes": [
            ""
        ],
        "volume": "卷二百三十七",
        "no#": 34
    },
    {
        "title": "窮秋對雨",
        "author": "錢起",
        "biography": "",
        "paragraphs": [
            "晦日連苦雨，動息更邅回。生事萍無定，愁心雲不開。",
            "翟門悲暝雀，墨灶上寒苔。始信宣城守，乘流畏曝腮。"
        ],
        "notes": [
            ""
        ],
        "volume": "卷二百三十七",
        "no#": 35
    },
    {
        "title": "裴迪南門秋夜對月",
        "author": "錢起",
        "biography": "",
        "paragraphs": [
            "夜來詩酒興，月滿謝公樓。影閉重門靜，寒生獨樹秋。",
            "鵲驚隨葉散，螢遠入煙流。今夕遙天末，清光幾處愁。"
        ],
        "notes": [
            ""
        ],
        "volume": "卷二百三十七",
        "no#": 36
    },
    {
        "title": "和蜀縣段明府秋城望歸期",
        "author": "錢起",
        "biography": "",
        "paragraphs": [
            "制錦蜀江靜，飛鳧漢闕遙。一茲風靡草，再視露盈條。",
            "旅望多愁思，秋天更泬寥。河陽傳麗藻，清韻入歌謠。"
        ],
        "notes": [
            ""
        ],
        "volume": "卷二百三十七",
        "no#": 37
    },
    {
        "title": "晚歸藍田，酬王維給事贈別",
        "author": "錢起",
        "biography": "",
        "paragraphs": [
            "卑棲卻得性，每與白雲歸。徇祿仍懷橘，看山免采薇。",
            "暮禽先去馬，新月待開扉。霄漢時回首，知音青瑣闈。"
        ],
        "notes": [
            ""
        ],
        "volume": "卷二百三十七",
        "no#": 38
    },
    {
        "title": "再得華侍禦書，聞巴中臥病",
        "author": "錢起",
        "biography": "",
        "paragraphs": [
            "芳信來相續，同心遠更親。數重雲外樹，不隔眼中人。",
            "夢寐花驄色，相思黃鳥春。更聞公幹病，一夜二毛新。"
        ],
        "notes": [
            ""
        ],
        "volume": "卷二百三十七",
        "no#": 39
    },
    {
        "title": "宿新裏館",
        "author": "錢起",
        "biography": "",
        "paragraphs": [
            "愁人待曉雞，秋雨暗淒淒。度燭螢時滅，傳書雁漸低。",
            "客來知計誤，夢裏泣津迷。無以逃悲思，寒螿處處啼。"
        ],
        "notes": [
            ""
        ],
        "volume": "卷二百三十七",
        "no#": 40
    },
    {
        "title": "穀口書齋寄楊補闕",
        "author": "錢起",
        "biography": "",
        "paragraphs": [
            "泉壑帶茅茨，雲霞生薜帷。竹憐新雨後，山愛夕陽時。",
            "閑鷺棲常早，秋花落更遲。家童掃蘿徑，昨與故人期。"
        ],
        "notes": [
            ""
        ],
        "volume": "卷二百三十七",
        "no#": 41
    },
    {
        "title": "衡門春夜",
        "author": "錢起",
        "biography": "",
        "paragraphs": [
            "不厭晴林下，微風度葛巾。寧唯北窗月，自謂上皇人。",
            "叢筱輕新暑，孤花占晚春。寄言莊叟蝶，與爾得天真。"
        ],
        "notes": [
            ""
        ],
        "volume": "卷二百三十七",
        "no#": 42
    },
    {
        "title": "題吳通微主人",
        "author": "錢起",
        "biography": "",
        "paragraphs": [
            "食貧無盡日，有願幾時諧。長嘯秋光晚，誰知志士懷。",
            "朝煙不起灶，寒葉欲連階。飲水仍留我，孤燈點夜齋。"
        ],
        "notes": [
            ""
        ],
        "volume": "卷二百三十七",
        "no#": 43
    },
    {
        "title": "晚次宿預館",
        "author": "錢起",
        "biography": "",
        "paragraphs": [
            "鄉心不可問，秋氣又相逢。飄泊方千里，離悲複幾重。",
            "回雲隨去雁，寒露滴鳴蛩。延頸遙天末，如聞故國鐘。"
        ],
        "notes": [
            ""
        ],
        "volume": "卷二百三十七",
        "no#": 44
    },
    {
        "title": "藍上茅茨期王維補闕",
        "author": "錢起",
        "biography": "",
        "paragraphs": [
            "山中人不見，雲去夕陽過。淺瀨寒魚少，叢蘭秋蝶多。",
            "老年疏世事，幽性樂天和。酒熟思才子，溪頭望玉珂。"
        ],
        "notes": [
            ""
        ],
        "volume": "卷二百三十七",
        "no#": 45
    },
    {
        "title": "春宵寓直",
        "author": "錢起",
        "biography": "",
        "paragraphs": [
            "養拙慣雲臥，為郎如鳥棲。不知仙閣峻，惟覺玉繩低。",
            "帳喜香煙暖，詩慚賜筆題。未央春漏促，殘夢謝晨雞。"
        ],
        "notes": [
            ""
        ],
        "volume": "卷二百三十七",
        "no#": 46
    },
    {
        "title": "新昌裏言懷",
        "author": "錢起",
        "biography": "",
        "paragraphs": [
            "性拙偶從宦，心閑多掩扉。雖看北堂草，不望舊山薇。",
            "花月霽來好，雲泉堪夢歸。如何建章漏，催著早朝衣。"
        ],
        "notes": [
            ""
        ],
        "volume": "卷二百三十七",
        "no#": 47
    },
    {
        "title": "秋夜寄袁中丞、王員外",
        "author": "錢起",
        "biography": "",
        "paragraphs": [
            "一夕盈千念，方知別者勞。衰榮難會面，魂夢暫同袍。",
            "片月臨階早，晴河度雁高。應憐蔣生徑，秋露滿蓬蒿。"
        ],
        "notes": [
            ""
        ],
        "volume": "卷二百三十七",
        "no#": 48
    },
    {
        "title": "九日閒居寄登高數子",
        "author": "錢起",
        "biography": "",
        "paragraphs": [
            "初服棲窮巷，重陽憶舊遊。門閑謝病日，心醉授衣秋。",
            "酒盡寒花笑，庭空暝雀愁。今朝落帽客，幾處管弦留。"
        ],
        "notes": [
            ""
        ],
        "volume": "卷二百三十七",
        "no#": 49
    },
    {
        "title": "晚入宣城界",
        "author": "錢起",
        "biography": "",
        "paragraphs": [
            "斜日片帆陰，春風孤客心。山來指樵路，岸去惜花林。",
            "海氣蒸雲黑，潮聲隔雨深。鄉愁不可道，浦宿聽猿吟。"
        ],
        "notes": [
            ""
        ],
        "volume": "卷二百三十七",
        "no#": 50
    },
    {
        "title": "靜夜酬通上人問疾",
        "author": "錢起",
        "biography": "",
        "paragraphs": [
            "東林生早涼，高枕遠公房。大士看心後，中宵清漏長。",
            "驚蟬出暗柳，微月隱回廊。何事沈痾久，舍毫問藥王。"
        ],
        "notes": [
            ""
        ],
        "volume": "卷二百三十七",
        "no#": 51
    },
    {
        "title": "奉陪使君十四叔晚憩大雲門寺",
        "author": "錢起",
        "biography": "",
        "paragraphs": [
            "野寺千家外，閑行晚暫過。炎氛臨水盡，夕照傍林多。",
            "境對知心妄，人安覺政和。繩床搖麈尾，佳趣滿滄波。"
        ],
        "notes": [
            ""
        ],
        "volume": "卷二百三十七",
        "no#": 52
    },
    {
        "title": "省中春暮酬嵩陽焦道士見招",
        "author": "錢起",
        "biography": "",
        "paragraphs": [
            "朝花飛暝林，對酒傷春心。流年催素發，不覺映華簪。",
            "垂老遇知己，酬恩看寸陰。如何紫芝客，相憶白雲深。"
        ],
        "notes": [
            ""
        ],
        "volume": "卷二百三十七",
        "no#": 53
    },
    {
        "title": "酬苗發員外宿龍池寺見寄",
        "author": "錢起",
        "biography": "",
        "paragraphs": [
            "寧知待漏客，清夜此從容。暫別迎車雉，還隨護法龍。",
            "香煙輕上月，林嶺靜聞鐘。郢曲傳甘露，塵心洗幾重。"
        ],
        "notes": [
            ""
        ],
        "volume": "卷二百三十七",
        "no#": 54
    },
    {
        "title": "貞懿皇后挽詞",
        "author": "錢起",
        "biography": "",
        "paragraphs": [
            "淑麗詩傳美，徽章禮飾哀。有恩加象服，無日祀高禖。",
            "曉月孤秋殿，寒山出夜台。通靈深眷想，青鳥獨飛來。"
        ],
        "notes": [
            ""
        ],
        "volume": "卷二百三十七",
        "no#": 55
    },
    {
        "title": "歲初歸舊山",
        "author": "錢起",
        "biography": "",
        "paragraphs": [
            "欲知愚穀好，久別與春還。鶯暖初歸樹，雲晴卻戀山。",
            "石田耕種少，野客性情閑。求仲應難見，殘陽且掩關。"
        ],
        "notes": [
            ""
        ],
        "volume": "卷二百三十七",
        "no#": 56
    },
    {
        "title": "鑾駕避狄歲寄別韓雲卿",
        "author": "錢起",
        "biography": "",
        "paragraphs": [
            "白髮壯心死，愁看國步移。關山慘無色，親愛忽驚離。",
            "影絕龍分劍，聲哀鳥戀枝。茫茫雲海外，相憶不相知。"
        ],
        "notes": [
            ""
        ],
        "volume": "卷二百三十七",
        "no#": 57
    },
    {
        "title": "詠白油帽送客",
        "author": "錢起",
        "biography": "",
        "paragraphs": [
            "薄質慚加首，愁陰幸庇身。卷舒無定日，行止必依人。",
            "已沐脂膏惠，甯辭雨露頻。雖同客衣色，不染洛陽塵。"
        ],
        "notes": [
            ""
        ],
        "volume": "卷二百三十七",
        "no#": 58
    },
    {
        "title": "藍上採石芥寄前李明府",
        "author": "錢起",
        "biography": "",
        "paragraphs": [
            "淵明遺愛處，山芥綠芳初。玩此春陰色，猶滋夜雨餘。",
            "隔溪煙葉小，覆石雪花舒。采采還相贈，瑤華信不如。"
        ],
        "notes": [
            ""
        ],
        "volume": "卷二百三十七",
        "no#": 59
    },
    {
        "title": "送贇法師往上都",
        "author": "錢起",
        "biography": "",
        "paragraphs": [
            "遠近化人天，王城指日邊。宰君迎說法，童子伴隨緣。",
            "到處花為雨，行時杖出泉。今宵松月下，門閉想安禪。"
        ],
        "notes": [
            ""
        ],
        "volume": "卷二百三十七",
        "no#": 60
    },
    {
        "title": "送沈少府還江甯",
        "author": "錢起",
        "biography": "",
        "paragraphs": [
            "遠宦碧雲外，此行佳興牽。湖山入閭井，鷗鳥傍神仙。",
            "斜日背鄉樹，春潮迎客船。江樓新詠發，應與政聲傳。"
        ],
        "notes": [
            ""
        ],
        "volume": "卷二百三十七",
        "no#": 61
    },
    {
        "title": "送虞說擢第東游",
        "author": "錢起",
        "biography": "",
        "paragraphs": [
            "湖山不可厭，東望有餘情。片玉登科後，孤舟任興行。",
            "月中嚴子瀨，花際楚王城。歲暮雲皋鶴，聞天更一鳴。"
        ],
        "notes": [
            ""
        ],
        "volume": "卷二百三十七",
        "no#": 62
    },
    {
        "title": "送少微師西行",
        "author": "錢起",
        "biography": "",
        "paragraphs": [
            "隨緣忽西去，何日返東林。世路寧嗟別，空門久息心。",
            "人煙一飯少，山雪獨行深。天外猿啼處，誰聞清梵音。"
        ],
        "notes": [
            ""
        ],
        "volume": "卷二百三十七",
        "no#": 63
    },
    {
        "title": "送昆山孫少府",
        "author": "錢起",
        "biography": "",
        "paragraphs": [
            "徇祿近滄海，乘流看碧霄。誰知仙吏去，宛與世塵遙。",
            "遠帆背歸鳥，孤舟抵上潮。懸知訟庭靜，窗竹日蕭蕭。"
        ],
        "notes": [
            ""
        ],
        "volume": "卷二百三十七",
        "no#": 64
    },
    {
        "title": "送屈突司馬充安西書記",
        "author": "錢起",
        "biography": "",
        "paragraphs": [
            "制勝三軍勁，澄清萬里餘。星飛龐統驥，箭發魯連書。",
            "海月低雲旆，江霞入錦車。遙知太阿劍，計日斬鯨魚。"
        ],
        "notes": [
            ""
        ],
        "volume": "卷二百三十七",
        "no#": 65
    },
    {
        "title": "送時暹避難適荊南",
        "author": "錢起",
        "biography": "",
        "paragraphs": [
            "三歎把離袂，七哀深我情。雲天愁遠別，豺虎擁前程。",
            "駐馬戀攜手，隔河聞哭聲。相思昏若夢，淚眼幾時明。"
        ],
        "notes": [
            ""
        ],
        "volume": "卷二百三十七",
        "no#": 66
    },
    {
        "title": "送邊補闕東歸省覲",
        "author": "錢起",
        "biography": "",
        "paragraphs": [
            "東去有餘意，春風生賜衣。鳳凰銜詔下，才子采蘭歸。",
            "鬥酒百花裏，情人一笑稀。別離須計日，相望在彤闈。"
        ],
        "notes": [
            ""
        ],
        "volume": "卷二百三十七",
        "no#": 67
    },
    {
        "title": "送彈琴李長史往洪州",
        "author": "錢起",
        "biography": "",
        "paragraphs": [
            "抱琴為傲吏，孤棹複南行。幾度秋江水，皆添白雪聲。",
            "佳期來客夢，幽思緩王程。佐牧無勞問，心和政自平。"
        ],
        "notes": [
            ""
        ],
        "volume": "卷二百三十七",
        "no#": 68
    },
    {
        "title": "送宋征君讓官還山",
        "author": "錢起",
        "biography": "",
        "paragraphs": [
            "至人無滯跡，謁帝複思玄。魏闕辭花綬，春山有杏田。",
            "紫霞開別酒，黃鶴舞離弦。今夜思君夢，遙遙入洞天。"
        ],
        "notes": [
            ""
        ],
        "volume": "卷二百三十七",
        "no#": 69
    },
    {
        "title": "送陳供奉恩敕放歸覲省",
        "author": "錢起",
        "biography": "",
        "paragraphs": [
            "得意今如此，清光不可攀。臣心堯日下，鄉思楚雲間。",
            "楊柳依歸棹，芙蓉棲舊山。采蘭兼衣錦，何似買臣還。"
        ],
        "notes": [
            ""
        ],
        "volume": "卷二百三十七",
        "no#": 70
    },
    {
        "title": "送外甥范勉赴任常州長史兼覲省",
        "author": "錢起",
        "biography": "",
        "paragraphs": [
            "憐君展驥去，能解倚門愁。就養仍榮祿，還鄉即晝遊。",
            "橘花低客舍，蓴菜繞歸舟。與報垂綸叟，知吾世網留。"
        ],
        "notes": [
            ""
        ],
        "volume": "卷二百三十七",
        "no#": 71
    },
    {
        "title": "隴右送韋三還京",
        "author": "錢起",
        "biography": "",
        "paragraphs": [
            "春風起東道，握手望京關。柳色從鄉至，鶯聲送客還。",
            "嘶驂顧近驛，歸路出他山。舉目情難盡，羈離失志間。"
        ],
        "notes": [
            ""
        ],
        "volume": "卷二百三十七",
        "no#": 72
    },
    {
        "title": "送元評事歸山居",
        "author": "錢起",
        "biography": "",
        "paragraphs": [
            "憶家望雲路，東去獨依依。水宿隨漁火，山行到竹扉。",
            "寒花催酒熟，山犬喜人歸。遙羨書窗下，千峰出翠微。"
        ],
        "notes": [
            ""
        ],
        "volume": "卷二百三十七",
        "no#": 73
    },
    {
        "title": "送武進韋明府",
        "author": "錢起",
        "biography": "",
        "paragraphs": [
            "理邑想無事，鳴琴不下堂。井田通楚越，津市半漁商。",
            "盧橘垂殘雨，紅蓮拆早霜。送君催白首，臨水獨思鄉。"
        ],
        "notes": [
            ""
        ],
        "volume": "卷二百三十七",
        "no#": 74
    },
    {
        "title": "送上官侍禦",
        "author": "錢起",
        "biography": "",
        "paragraphs": [
            "執簡朝方下，乘軺去不賒。感恩輕遠道，入幕比還家。",
            "碣石春雲色，邯鄲古樹花。飛書報明主，烽火靜天涯。"
        ],
        "notes": [
            ""
        ],
        "volume": "卷二百三十七",
        "no#": 75
    },
    {
        "title": "送郭秀才制舉下第南游",
        "author": "錢起",
        "biography": "",
        "paragraphs": [
            "失志思浪跡，知君晦近名。出關塵漸遠，過郢興彌清。",
            "山盡溪初廣，人閑舟自行。探幽無旅思，莫畏楚猿鳴。"
        ],
        "notes": [
            ""
        ],
        "volume": "卷二百三十七",
        "no#": 76
    },
    {
        "title": "送夏侯審校書東歸",
        "author": "錢起",
        "biography": "",
        "paragraphs": [
            "楚鄉飛鳥沒，獨與碧雲還。破鏡催歸客，殘陽見舊山。",
            "詩成流水上，夢盡落花間。儻寄相思字，愁人定解顏。"
        ],
        "notes": [
            ""
        ],
        "volume": "卷二百三十七",
        "no#": 77
    },
    {
        "title": "送衛功曹赴荊南",
        "author": "錢起",
        "biography": "",
        "paragraphs": [
            "漢家仍用武，才子晚成名。惆悵江陵去，誰知魏闕情。",
            "碧雲愁楚水，春酒醉宜城。定想褰帷政，還聞坐嘯聲。"
        ],
        "notes": [
            ""
        ],
        "volume": "卷二百三十七",
        "no#": 78
    },
    {
        "title": "送馬使君赴鄭州",
        "author": "錢起",
        "biography": "",
        "paragraphs": [
            "東土忽無事，專城複任賢。喜觀班瑞禮，還在偃兵年。",
            "膏雨帶滎水，歸人耕圃田。遙知下車日，萬井起新煙。"
        ],
        "notes": [
            ""
        ],
        "volume": "卷二百三十七",
        "no#": 79
    },
    {
        "title": "送郎四補闕東歸",
        "author": "錢起",
        "biography": "",
        "paragraphs": [
            "無事共幹世，多時廢隱淪。相看戀簪組，不覺老風塵。",
            "勸酒憐今別，傷心倍去春。徒言樹萱草，何處慰離人。"
        ],
        "notes": [
            ""
        ],
        "volume": "卷二百三十七",
        "no#": 80
    },
    {
        "title": "送陸三出尉",
        "author": "錢起",
        "biography": "",
        "paragraphs": [
            "春草晚來色，東門愁送君。盛才仍下位，明代負奇文。",
            "且樂神仙道，終隨鴛鷺群。梅生寄黃綬，不日在青雲。"
        ],
        "notes": [
            ""
        ],
        "volume": "卷二百三十七",
        "no#": 81
    },
    {
        "title": "送安都秀才北還",
        "author": "錢起",
        "biography": "",
        "paragraphs": [
            "年少工文客，言離卻解顏。不嗟荊寶退，能喜彩衣還。",
            "新月來前館，高陽出故關。相思東北望，燕趙隔青山。"
        ],
        "notes": [
            ""
        ],
        "volume": "卷二百三十七",
        "no#": 82
    },
    {
        "title": "送褚十一澡擢第歸吳覲省",
        "author": "錢起",
        "biography": "",
        "paragraphs": [
            "林表吳山色，詩人思不忘。向家流水便，懷橘彩衣香。",
            "滿酌留歸騎，前程未夕陽。愴茲江海去，誰惜杜蘅芳。"
        ],
        "notes": [
            ""
        ],
        "volume": "卷二百三十七",
        "no#": 83
    },
    {
        "title": "送費秀才歸衡州",
        "author": "錢起",
        "biography": "",
        "paragraphs": [
            "南望瀟湘渚，詞人遠憶家。客心隨楚水，歸棹宿江花。",
            "不畏心期阻，惟愁面會賒。雲天有飛翼，方寸佇瑤華。"
        ],
        "notes": [
            ""
        ],
        "volume": "卷二百三十七",
        "no#": 84
    },
    {
        "title": "送陸郎中",
        "author": "錢起",
        "biography": "",
        "paragraphs": [
            "事邊仍戀主，舉酒複悲歌。粉署含香別，轅門載筆過。",
            "鶯聲出漢苑，柳色過漳河。相憶情難盡，離居春草多。"
        ],
        "notes": [
            ""
        ],
        "volume": "卷二百三十七",
        "no#": 85
    },
    {
        "title": "送僧歸日本",
        "author": "錢起",
        "biography": "",
        "paragraphs": [
            "上國隨緣住，來途若夢行。浮天滄海遠，去世法舟輕。",
            "水月通禪觀，魚龍聽梵聲。惟憐一燈影，萬里眼中明。"
        ],
        "notes": [
            ""
        ],
        "volume": "卷二百三十七",
        "no#": 86
    },
    {
        "title": "送楊皞擢第游江南",
        "author": "錢起",
        "biography": "",
        "paragraphs": [
            "行人臨水去，新詠複新悲。萬里高秋月，孤山遠別時。",
            "掛帆嚴子瀨，酹酒敬亭祠。歲晏無芳杜，如何寄所思。"
        ],
        "notes": [
            ""
        ],
        "volume": "卷二百三十七",
        "no#": 87
    },
    {
        "title": "送田倉曹歸覲",
        "author": "錢起",
        "biography": "",
        "paragraphs": [
            "青絲絡驄馬，去府望梁城。節下趨庭處，秋來懷橘情。",
            "別筵寒日晚，歸路碧雲生。千里相思夜，愁看新月明。"
        ],
        "notes": [
            ""
        ],
        "volume": "卷二百三十七",
        "no#": 88
    },
    {
        "title": "送張管書記",
        "author": "錢起",
        "biography": "",
        "paragraphs": [
            "邊事多勞役，儒衣逐鼓鼙。日寒關樹外，峰盡塞雲西。",
            "河廣篷難度，天遙雁漸低。班超封定遠，之子去思齊。"
        ],
        "notes": [
            ""
        ],
        "volume": "卷二百三十七",
        "no#": 89
    },
    {
        "title": "送蕭常侍北使",
        "author": "錢起",
        "biography": "",
        "paragraphs": [
            "絳節引雕戈，鳴騶動玉珂。戎城去日遠，漢使來年多。",
            "雁宿常連雪，沙飛半渡河。明光朝即邇，杕杜早成歌。"
        ],
        "notes": [
            ""
        ],
        "volume": "卷二百三十七",
        "no#": 90
    },
    {
        "title": "送李棲桐道舉擢第還鄉省侍",
        "author": "錢起",
        "biography": "",
        "paragraphs": [
            "幾年深道要，一舉過賢關。名與玄珠出，鄉宜晝錦還。",
            "蓮舟同宿浦，柳岸向家山。欲見寧親孝，儒衣稚子斑。"
        ],
        "notes": [
            ""
        ],
        "volume": "卷二百三十七",
        "no#": 91
    },
    {
        "title": "送柳道士",
        "author": "錢起",
        "biography": "",
        "paragraphs": [
            "去世能成道，遊仙不定家。歸期千歲鶴，行邁五雲車。",
            "海上春應盡，壺中日未斜。不知相憶處，琪樹幾枝花。"
        ],
        "notes": [
            ""
        ],
        "volume": "卷二百三十七",
        "no#": 92
    },
    {
        "title": "送陸珽侍禦使新羅",
        "author": "錢起",
        "biography": "",
        "paragraphs": [
            "衣冠周柱史，才學我鄉人。受命辭雲陛，傾城送使臣。",
            "去程滄海月，歸思上林春。始覺儒風遠，殊方禮樂新。"
        ],
        "notes": [
            ""
        ],
        "volume": "卷二百三十七",
        "no#": 93
    },
    {
        "title": "重送陸侍禦使日本",
        "author": "錢起",
        "biography": "",
        "paragraphs": [
            "萬里三韓國，行人滿目愁。辭天使星遠，臨水澗霜秋。",
            "雲佩迎仙島，虹旌過蜃樓。定知懷魏闕，回首海西頭。"
        ],
        "notes": [
            ""
        ],
        "volume": "卷二百三十七",
        "no#": 94
    },
    {
        "title": "送陸贄擢第還蘇州",
        "author": "錢起",
        "biography": "",
        "paragraphs": [
            "鄉路歸何早，雲間喜擅名。思親盧橘熟，帶雨客帆輕。",
            "夜火臨津驛，晨鐘隔浦城。華亭養仙羽，計日再飛鳴。"
        ],
        "notes": [
            ""
        ],
        "volume": "卷二百三十七",
        "no#": 95
    },
    {
        "title": "送虞說擢第南歸覲省",
        "author": "錢起",
        "biography": "",
        "paragraphs": [
            "南風起別袂，心到衡湘間。歸客楚山遠，孤舟雲水閑。",
            "愛君採蓮處，花島連家山。得意且甯省，人生難此還。"
        ],
        "notes": [
            ""
        ],
        "volume": "卷二百三十七",
        "no#": 96
    },
    {
        "title": "送原公南游",
        "author": "錢起",
        "biography": "",
        "paragraphs": [
            "有意兼程去，飄然二翼輕。故鄉多久別，春草不傷情。",
            "洗缽泉初暖，焚香曉更清。自言難解縛，何日伴師行。"
        ],
        "notes": [
            ""
        ],
        "volume": "卷二百三十七",
        "no#": 97
    },
    {
        "title": "送萬兵曹赴廣陵",
        "author": "錢起",
        "biography": "",
        "paragraphs": [
            "秋日思還客，臨流語別離。楚城將坐嘯，郢曲有餘悲。",
            "山晚桂花老，江寒蘋葉衰。應須楊得意，更誦長卿辭。"
        ],
        "notes": [
            ""
        ],
        "volume": "卷二百三十七",
        "no#": 98
    },
    {
        "title": "送李判官赴桂州幕",
        "author": "錢起",
        "biography": "",
        "paragraphs": [
            "欲知儒道貴，縫掖見諸侯。且感千金諾，甯辭萬里遊。",
            "雁峰侵瘴遠，桂水出雲流。坐惜離居晚，相思綠蕙秋。"
        ],
        "notes": [
            ""
        ],
        "volume": "卷二百三十七",
        "no#": 99
    },
    {
        "title": "題蘇公林亭",
        "author": "錢起",
        "biography": "",
        "paragraphs": [
            "平津東閣在，別是竹林期。萬葉秋聲裏，千家落照時。",
            "門隨深巷靜，窗過遠鐘遲。客位苔生處，依然又賦詩。"
        ],
        "notes": [
            ""
        ],
        "volume": "卷二百三十七",
        "no#": 100
    },
    {
        "title": "賦得寒雲輕重色，送子恂入京",
        "author": "錢起",
        "biography": "",
        "paragraphs": [
            "無限寒雲色，蒼茫淺更深。從龍如有瑞，捧日不成陰。",
            "積翠全低嶺，虛明半出林。帝鄉遙在目，鐵馬又駸駸。"
        ],
        "notes": [
            ""
        ],
        "volume": "卷二百三十七",
        "no#": 101
    },
    {
        "title": "賦得叢蘭曙後色，送梁侍禦入京",
        "author": "錢起",
        "biography": "",
        "paragraphs": [
            "曙色傳芳意，分明錦繡叢。蘭生霽後日，花發夜來風。",
            "不向三峰裏，全勝一縣中。遙知大苑內，應待五花驄。"
        ],
        "notes": [
            ""
        ],
        "volume": "卷二百三十七",
        "no#": 102
    },
    {
        "title": "賦得餘冰",
        "author": "錢起",
        "biography": "",
        "paragraphs": [
            "曉日餘冰上，春池一鏡明。多從履處薄，偏向飲時清。",
            "比雪光仍在，因風片不成。更隨舟楫去，猶可助堅貞。"
        ],
        "notes": [
            ""
        ],
        "volume": "卷二百三十七",
        "no#": 103
    },
    {
        "title": "賦得浦口望斜月，送皇甫判官",
        "author": "錢起",
        "biography": "",
        "paragraphs": [
            "起見西樓月，依依向浦斜。動搖生淺浪，明滅照寒沙。",
            "水渚猶疑雪，梅林不辨花。送君無可贈，持此代瑤華。"
        ],
        "notes": [
            ""
        ],
        "volume": "卷二百三十七",
        "no#": 104
    },
    {
        "title": "賦得綿綿思遠道，送岑判官入嶺",
        "author": "錢起",
        "biography": "",
        "paragraphs": [
            "極目煙霞外，孤舟一使星。興中尋白雪，夢裏過滄溟。",
            "夜月松江戍，秋風竹塢亭。不知行遠近，芳草日青青。"
        ],
        "notes": [
            ""
        ],
        "volume": "卷二百三十七",
        "no#": 105
    },
    {
        "title": "江甯春夜裴使君席送蕭員外",
        "author": "錢起",
        "biography": "",
        "paragraphs": [
            "花院日扶疏，江雲自卷舒。主人熊軾任，歸客雉門車。",
            "曙月稀星裏，春煙紫禁餘。行看石頭戍，記得是南徐。"
        ],
        "notes": [
            ""
        ],
        "volume": "卷二百三十七",
        "no#": 106
    },
    {
        "title": "送薛八謫居",
        "author": "錢起",
        "biography": "",
        "paragraphs": [
            "東水將孤客，南行路幾千。虹翻潮上雨，鳥落瘴中天。",
            "謫去寧留恨，思歸豈待年。銜杯且一醉，別淚莫潸然。"
        ],
        "notes": [
            ""
        ],
        "volume": "卷二百三十七",
        "no#": 107
    },
    {
        "title": "送衡陽歸客",
        "author": "錢起",
        "biography": "",
        "paragraphs": [
            "歸客愛鳴榔，南征憶舊鄉。江山追宋玉，雲雨憶荊王。",
            "醉裏宜城近，歌中郢路長。憐君從此去，日夕望三湘。"
        ],
        "notes": [
            ""
        ],
        "volume": "卷二百三十七",
        "no#": 108
    },
    {
        "title": "送員外侍禦入朝",
        "author": "錢起",
        "biography": "",
        "paragraphs": [
            "別思亂無緒，妖氛猶未清。含香五夜客，持賦十年兄。",
            "霜拂金波樹，星回玉鬥城。自憐江上鶴，垂翅羨飛鳴。"
        ],
        "notes": [
            ""
        ],
        "volume": "卷二百三十七",
        "no#": 109
    },
    {
        "title": "送李諫議歸荊州",
        "author": "錢起",
        "biography": "",
        "paragraphs": [
            "歸舟同不系，纖草剩忘憂。禁掖曾通籍，江城舊列侯。",
            "暮帆依夏口，春雨夢荊州。何日朝雲陛，隨君拜冕旒。"
        ],
        "notes": [
            ""
        ],
        "volume": "卷二百三十七",
        "no#": 110
    },
    {
        "title": "送元中丞江淮轉運",
        "author": "錢起",
        "biography": "",
        "paragraphs": [
            "薄稅歸天府，輕徭賴使臣。歡沾賜帛老，恩及卷綃人。",
            "去問殊官俗，來經幾劫春。東南禦亭上，莫問有風塵。"
        ],
        "notes": [
            ""
        ],
        "volume": "卷二百三十七",
        "no#": 111
    },
    {
        "title": "送唐別駕赴郢州",
        "author": "錢起",
        "biography": "",
        "paragraphs": [
            "少年從事好，此去別愁輕。滿座詩人興，隨君郢路行。",
            "蒹葭侵驛樹，雲水抱山城。遙愛下車日，江皋春草生。"
        ],
        "notes": [
            ""
        ],
        "volume": "卷二百三十七",
        "no#": 112
    },
    {
        "title": "送鄭巨及第後歸覲",
        "author": "錢起",
        "biography": "",
        "paragraphs": [
            "多才白華子，初擅桂枝名。嘉慶送歸客，新秋帶雨行。",
            "離人背水去，喜鵲近家迎。別贈難為此，衰年畏後生。"
        ],
        "notes": [
            ""
        ],
        "volume": "卷二百三十七",
        "no#": 113
    },
    {
        "title": "宿遠上人蘭若",
        "author": "錢起",
        "biography": "",
        "paragraphs": [
            "香花閉一林，真士此看心。行道白雲近，燃燈翠壁深。",
            "梵筵清水月，禪坐冷山陰。更說東溪好，明朝乘興尋。"
        ],
        "notes": [
            ""
        ],
        "volume": "卷二百三十七",
        "no#": 114
    },
    {
        "title": "酬元秘書晚出藍溪見寄",
        "author": "錢起",
        "biography": "",
        "paragraphs": [
            "野興引才子，獨行幽徑遲。雲留下山處，鳥靜出溪時。",
            "拙宦不忘隱，歸休常在茲。知音倘相訪，炊黍掃茅茨。"
        ],
        "notes": [
            ""
        ],
        "volume": "卷二百三十七",
        "no#": 115
    },
    {
        "title": "別張起居",
        "author": "錢起",
        "biography": "",
        "paragraphs": [
            "有別時留恨，銷魂況在今。風濤初振海，鵷鷺各辭林。",
            "舊國關河絕，新秋草露深。陸機嬰世網，應負故山心。"
        ],
        "notes": [
            ""
        ],
        "volume": "卷二百三十七",
        "no#": 116
    },
    {
        "title": "郭司徒廳夜宴",
        "author": "錢起",
        "biography": "",
        "paragraphs": [
            "秋堂複夜闌，舉目盡悲端。霜堞鳥聲苦，更樓月色寒。",
            "美人深別意，鬥酒少留歡。明發將何贈，平生雙玉盤。"
        ],
        "notes": [
            ""
        ],
        "volume": "卷二百三十七",
        "no#": 117
    },
    {
        "title": "初至京口示諸弟",
        "author": "錢起",
        "biography": "",
        "paragraphs": [
            "還家百戰後，訪故幾人存。兄弟得相見，榮枯何處論。",
            "新詩添卷軸，舊業見兒孫。點檢平生事，焉能出蓽門。"
        ],
        "notes": [
            ""
        ],
        "volume": "卷二百三十七",
        "no#": 118
    },
    {
        "title": "月下洗藥",
        "author": "錢起",
        "biography": "",
        "paragraphs": [
            "汲井向新月，分流入眾芳。濕花低桂影，翻葉靜泉光。",
            "露下添餘潤，蜂驚引暗香。寄言養生客，來此共提筐。"
        ],
        "notes": [
            ""
        ],
        "volume": "卷二百三十七",
        "no#": 119
    },
    {
        "title": "晚春永寧墅小園獨坐，寄上王相公",
        "author": "錢起",
        "biography": "",
        "paragraphs": [
            "東閣一何靜，鶯聲落日愁。夔龍暫為別，昏旦思兼秋。",
            "蕙草出籬外，花枝寄竹幽。上方傳雅頌，七夕讓風流。"
        ],
        "notes": [
            ""
        ],
        "volume": "卷二百三十七",
        "no#": 120
    },
    {
        "title": "歲暇題茅茨",
        "author": "錢起",
        "biography": "",
        "paragraphs": [
            "穀口逃名客，歸來遂野心。薄田供歲酒，喬木待新禽。",
            "溪路春雲重，山廚夜火深。桃源應漸好，仙客許相尋。"
        ],
        "notes": [
            ""
        ],
        "volume": "卷二百三十七",
        "no#": 121
    },
    {
        "title": "九日登玉山",
        "author": "錢起",
        "biography": "",
        "paragraphs": [
            "霞景青山上，誰知此勝遊。龍沙傳往事，菊酒對今秋。",
            "步石隨雲起，題詩向水流。忘歸更有處，松下片雲幽。"
        ],
        "notes": [
            ""
        ],
        "volume": "卷二百三十七",
        "no#": 122
    },
    {
        "title": "宴崔駙馬玉山別業",
        "author": "錢起",
        "biography": "",
        "paragraphs": [
            "金榜開青瑣，驕奢半隱淪。玉簫惟送酒，羅袖愛留賓。",
            "竹館煙催暝，梅園雪誤春。滿朝辭賦客，儘是入林人。"
        ],
        "notes": [
            ""
        ],
        "volume": "卷二百三十七",
        "no#": 123
    },
    {
        "title": "春谷幽居",
        "author": "錢起",
        "biography": "",
        "paragraphs": [
            "黃鳥鳴園柳，新陽改舊陰。春來此幽興，宛是謝公心。",
            "掃徑蘭芽出，添池山影深。虛名隨振鷺，安得久棲林。"
        ],
        "notes": [
            ""
        ],
        "volume": "卷二百三十七",
        "no#": 124
    },
    {
        "title": "賦得池上雙丁香樹",
        "author": "錢起",
        "biography": "",
        "paragraphs": [
            "得地移根遠，交柯繞指柔。露香濃結桂，池影鬥蟠虯。",
            "黛葉輕筠綠，金花笑菊秋。何如南海外，雨露隔炎洲。"
        ],
        "notes": [
            ""
        ],
        "volume": "卷二百三十七",
        "no#": 125
    },
    {
        "title": "題樊川杜相公別業",
        "author": "錢起",
        "biography": "",
        "paragraphs": [
            "數畝園林好，人知賢相家。結茅書閣儉，帶水槿籬斜。",
            "古樹生春蘚，新荷卷落花。聖恩加玉鉉，安得臥青霞。"
        ],
        "notes": [
            ""
        ],
        "volume": "卷二百三十七",
        "no#": 126
    },
    {
        "title": "酬盧十一過宿",
        "author": "錢起",
        "biography": "",
        "paragraphs": [
            "乞還方未遂，日夕望雲林。況複逢青草，何妨問此心。",
            "閉門公務散，枉策故情深。遙夜他鄉宿，同君梁甫吟。"
        ],
        "notes": [
            ""
        ],
        "volume": "卷二百三十七",
        "no#": 127
    },
    {
        "title": "崔十四宅問候",
        "author": "錢起",
        "biography": "",
        "paragraphs": [
            "曉日早鶯啼，江城旅思迷。微官同寄傲，移疾阻招攜。",
            "遠水閭閻內，青山雉堞西。王孫莫久臥，春草欲萋萋。"
        ],
        "notes": [
            ""
        ],
        "volume": "卷二百三十七",
        "no#": 128
    },
    {
        "title": "山路見梅，感而有作",
        "author": "錢起",
        "biography": "",
        "paragraphs": [
            "莫言山路僻，還被好風催。行客淒涼過，村籬冷落開。",
            "晚溪寒水照，晴日數蜂來。重憶江南酒，何因把一杯。"
        ],
        "notes": [
            ""
        ],
        "volume": "卷二百三十七",
        "no#": 129
    },
    {
        "title": "詠門上畫松，上元、王、杜三相公",
        "author": "錢起",
        "biography": "",
        "paragraphs": [
            "昔聞生澗底，今見起毫端。眾草此時沒，何人知歲寒。",
            "豈能裨棟宇，且欲出門闌。只在丹青筆，淩雲也不難。"
        ],
        "notes": [
            ""
        ],
        "volume": "卷二百三十七",
        "no#": 130
    },
    {
        "title": "早發東陽",
        "author": "錢起",
        "biography": "",
        "paragraphs": [
            "信風催過客，早發梅花橋。數雁起前渚，千艘爭便潮。",
            "將隨浮雲去，日惜故山遙。惆悵煙波末，佳期在碧霄。"
        ],
        "notes": [
            ""
        ],
        "volume": "卷二百三十七",
        "no#": 131
    },
    {
        "title": "舟中寄李起居",
        "author": "錢起",
        "biography": "",
        "paragraphs": [
            "南行風景好，昏旦水皋閑。春色郢中樹，晴霞湖上山。",
            "去家旅帆遠，回首暮潮還。蕙草知何贈，故人雲漢間。"
        ],
        "notes": [
            ""
        ],
        "volume": "卷二百三十七",
        "no#": 132
    },
    {
        "title": "夜雨寄寇校書",
        "author": "錢起",
        "biography": "",
        "paragraphs": [
            "秋館煙雨合，重城鐘漏深。佳期阻清夜，孤興發離心。",
            "燭影出綃幕，蟲聲連素琴。此時蓬閣友，應念昔同衾。"
        ],
        "notes": [
            ""
        ],
        "volume": "卷二百三十七",
        "no#": 133
    },
    {
        "title": "喜李侍禦拜郎官入省",
        "author": "錢起",
        "biography": "",
        "paragraphs": [
            "粉署花驄入，丹霄紫誥垂。直廬驚漏近，賜被覺霜移。",
            "漢主前瑤席，穰侯許鳳池。應憐後行雁，空羨上林枝。"
        ],
        "notes": [
            ""
        ],
        "volume": "卷二百三十七",
        "no#": 134
    },
    {
        "title": "蘇端林亭對酒喜雨",
        "author": "錢起",
        "biography": "",
        "paragraphs": [
            "小雨飛林頂，浮涼入晚多。能知留客處，偏與好風過。",
            "濯錦翻紅蕊，跳珠亂碧荷。芳尊深幾許，此興可酣歌。"
        ],
        "notes": [
            ""
        ],
        "volume": "卷二百三十七",
        "no#": 135
    },
    {
        "title": "見上林春雁翔青雲，寄楊起居、李員外",
        "author": "錢起",
        "biography": "",
        "paragraphs": [
            "上林春更好，賓雁不知歸。顧影憐青籞，傳聲入紫微。",
            "夜陪池鷺宿，朝出苑花飛。寧憶寒鄉侶，鸞凰一見稀。"
        ],
        "notes": [
            ""
        ],
        "volume": "卷二百三十七",
        "no#": 136
    },
    {
        "title": "偶成",
        "author": "錢起",
        "biography": "",
        "paragraphs": [
            "含毫意不淺，微月上簾櫳。門靜吏人息，心閑囹圄空。",
            "繁星入疏樹，驚鵲倦秋風。始覺牽卑劇，宵眠亦在公。"
        ],
        "notes": [
            ""
        ],
        "volume": "卷二百三十七",
        "no#": 137
    },
    {
        "title": "漁潭值雨",
        "author": "錢起",
        "biography": "",
        "paragraphs": [
            "日入林島異，鶴鳴風草間。孤帆泊枉渚，飛雨來前山。",
            "客意念留滯，川途忽阻艱。赤亭仍數裏，夜待安流還。"
        ],
        "notes": [
            ""
        ],
        "volume": "卷二百三十七",
        "no#": 138
    },
    {
        "title": "題蕭丞小池",
        "author": "錢起",
        "biography": "",
        "paragraphs": [
            "鶯鳴蕙草綠，朝與情人期。林沼忘言處，鴛鴻養翮時。",
            "春泉滋藥暖，晴日度花遲。此會無辭醉，良辰難再追。"
        ],
        "notes": [
            ""
        ],
        "volume": "卷二百三十七",
        "no#": 139
    }
]