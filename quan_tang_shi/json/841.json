[
    {
        "title": "登祝融峰",
        "author": "齊己",
        "biography": "",
        "paragraphs": [
            "猿鳥共不到，我來身欲浮。四邊空碧落，絕頂正清秋。",
            "宇宙知何極，華夷見細流。壇西獨立久，白日轉神州。"
        ],
        "notes": [
            ""
        ],
        "volume": "卷八百四十一",
        "no#": 1
    },
    {
        "title": "寄貫休",
        "author": "齊己",
        "biography": "",
        "paragraphs": [
            "子美曾吟處，吾師複去吟。是何多勝地，銷得二公心。",
            "錦水流春闊，峨嵋疊雪深。時逢蜀僧說，或道近遊黔。"
        ],
        "notes": [
            ""
        ],
        "volume": "卷八百四十一",
        "no#": 2
    },
    {
        "title": "送唐稟正字歸萍川",
        "author": "齊己",
        "biography": "",
        "paragraphs": [
            "霜須芸閣吏，久掩白雲扉。來謁元戎後，還騎病馬歸。",
            "煙村蔬飲淡，江驛雪泥肥。知到中林日，春風長澗薇。"
        ],
        "notes": [
            ""
        ],
        "volume": "卷八百四十一",
        "no#": 3
    },
    {
        "title": "寄懷江西棲公",
        "author": "齊己",
        "biography": "",
        "paragraphs": [
            "龍沙為別日，廬阜得書年。不見來香社，相思繞白蓮。",
            "江僧歸海寺，楚路接吳煙。老病何堪說，扶羸寄此篇。"
        ],
        "notes": [
            ""
        ],
        "volume": "卷八百四十一",
        "no#": 4
    },
    {
        "title": "山中喜得友生書",
        "author": "齊己",
        "biography": "",
        "paragraphs": [
            "柴門關樹石，未省夢塵埃。落日啼猿裏，同人有信來。",
            "自成為拙隱，難以謝多才。見說相思處，前峰對古台。"
        ],
        "notes": [
            ""
        ],
        "volume": "卷八百四十一",
        "no#": 5
    },
    {
        "title": "謝人惠扇子及茶",
        "author": "齊己",
        "biography": "",
        "paragraphs": [
            "槍旗封蜀茗，圓潔制鮫綃。好客分烹煮，青蠅避動搖。",
            "陸生誇妙法，班女恨涼飆。多謝崔居士，相思寄寂寥。"
        ],
        "notes": [
            ""
        ],
        "volume": "卷八百四十一",
        "no#": 6
    },
    {
        "title": "寄監利司空學士",
        "author": "齊己",
        "biography": "",
        "paragraphs": [
            "詩家為政別，清苦日聞新。亂後無荒地，歸來盡遠人。",
            "寬容民賦稅，憔悴吏精神。何必河陽縣，空傳桃李春。"
        ],
        "notes": [
            ""
        ],
        "volume": "卷八百四十一",
        "no#": 7
    },
    {
        "title": "答陳秀才",
        "author": "齊己",
        "biography": "",
        "paragraphs": [
            "萬事皆可了，有詩門最深。古人難得志，吾子苦留心。",
            "野疊涼雲朵，苔重怪木陰。他年立名字，笑我老雙林。"
        ],
        "notes": [
            ""
        ],
        "volume": "卷八百四十一",
        "no#": 8
    },
    {
        "title": "遊橘洲",
        "author": "齊己",
        "biography": "",
        "paragraphs": [
            "春日上芳洲，經春蘭杜幽。此時尋橘岸，昨日在城樓。",
            "鷺立青楓杪，沙沈白浪頭。漁家好生計，簷底系扁舟。"
        ],
        "notes": [
            ""
        ],
        "volume": "卷八百四十一",
        "no#": 9
    },
    {
        "title": "寄武陵道友",
        "author": "齊己",
        "biography": "",
        "paragraphs": [
            "阮肇迷仙處，禪門接紫霞。不知尋鶴路，幾裏入桃花。",
            "晚樹陰搖蘚，春潭影弄砂。何當見招我，乞與片生涯。"
        ],
        "notes": [
            ""
        ],
        "volume": "卷八百四十一",
        "no#": 10
    },
    {
        "title": "謝人惠藥",
        "author": "齊己",
        "biography": "",
        "paragraphs": [
            "五金元造化，九煉更精新。敢謂長生客，將遺必死人。",
            "久餐應換骨，一服已通神。終逐淮王去，永拋浮世塵。"
        ],
        "notes": [
            ""
        ],
        "volume": "卷八百四十一",
        "no#": 11
    },
    {
        "title": "還族弟卷",
        "author": "齊己",
        "biography": "",
        "paragraphs": [
            "豈要私相許，君詩自入神。風騷何句出，瀑布一聯新。",
            "□若長如此，名須遠逐身。閑齋舒複卷，留滯忽經旬。"
        ],
        "notes": [
            ""
        ],
        "volume": "卷八百四十一",
        "no#": 12
    },
    {
        "title": "送周秀游峽",
        "author": "齊己",
        "biography": "",
        "paragraphs": [
            "又向夔城去，知難動旅魂。自非亡國客，何慮斷腸猿。",
            "灩澦分高仞，瞿塘露淺痕。明年期此約，平穩到荊門。"
        ],
        "notes": [
            ""
        ],
        "volume": "卷八百四十一",
        "no#": 13
    },
    {
        "title": "荊門夏日寄洞山節公",
        "author": "齊己",
        "biography": "",
        "paragraphs": [
            "湖光搖翠木，靈洞疊雲深。五月經行處，千秋檜柏陰。",
            "山形臨北渚，僧格繼東林。莫惜相招信，餘心是此心。"
        ],
        "notes": [
            ""
        ],
        "volume": "卷八百四十一",
        "no#": 14
    },
    {
        "title": "再經蔣山與諸長老夜話",
        "author": "齊己",
        "biography": "",
        "paragraphs": [
            "遠跡都如雁，南行又北回。老僧猶記得，往歲已曾來。",
            "話遍名山境，燒殘黑櫟灰。無因伴師往，歸思在天臺。"
        ],
        "notes": [
            ""
        ],
        "volume": "卷八百四十一",
        "no#": 15
    },
    {
        "title": "寄當陽張明府",
        "author": "齊己",
        "biography": "",
        "paragraphs": [
            "玉泉神運寺，寒磬徹琴堂。有境靈如此，為官興亦長。",
            "吏愁清白甚，民樂賦輸忘。聞說巴山縣，今來尚憶張。"
        ],
        "notes": [
            ""
        ],
        "volume": "卷八百四十一",
        "no#": 16
    },
    {
        "title": "遊三覺山",
        "author": "齊己",
        "biography": "",
        "paragraphs": [
            "白石路重重，縈紆勢忽窮。孤峰擎像閣，萬木蔽星空。",
            "世論隨時變，禪懷曆劫同。良宵正冥目，海日上窗紅。"
        ],
        "notes": [
            ""
        ],
        "volume": "卷八百四十一",
        "no#": 17
    },
    {
        "title": "庭際晚菊上主人",
        "author": "齊己",
        "biography": "",
        "paragraphs": [
            "九月將欲盡，幽叢始綻芳。都緣含正氣，不是背重陽。",
            "采去蜂聲遠，尋來蝶路長。王孫歸未晚，猶得泛金觴。"
        ],
        "notes": [
            ""
        ],
        "volume": "卷八百四十一",
        "no#": 18
    },
    {
        "title": "送趙長史歸閩川",
        "author": "齊己",
        "biography": "",
        "paragraphs": [
            "荊門與閩越，關戍隔三千。風雪揚帆去，台隍指海邊。",
            "客情消旅火，王化似堯年。莫失春回約，江城穀雨前。"
        ],
        "notes": [
            ""
        ],
        "volume": "卷八百四十一",
        "no#": 19
    },
    {
        "title": "擬嵇康絕交寄湘中貫微",
        "author": "齊己",
        "biography": "",
        "paragraphs": [
            "何處同嵇懶，吾徒道異諸。本無文字學，何有往來書。",
            "岳寺逍遙夢，侯門勉強居。相知在玄契，莫訝八行疏。"
        ],
        "notes": [
            ""
        ],
        "volume": "卷八百四十一",
        "no#": 20
    },
    {
        "title": "寄許州清古",
        "author": "齊己",
        "biography": "",
        "paragraphs": [
            "北來儒士說，許下有吟僧。白日身長倚，清秋塔上層。",
            "言雖依景得，理要入無征。敢望多相示，孱微老不勝。"
        ],
        "notes": [
            ""
        ],
        "volume": "卷八百四十一",
        "no#": 21
    },
    {
        "title": "謝丁秀才見示賦卷",
        "author": "齊己",
        "biography": "",
        "paragraphs": [
            "五首新裁翦，搜羅盡指歸。誰曾師古律，君自負天機。",
            "聖後求賢久，明公得雋稀。乘秋好攜去，直望九霄飛。"
        ],
        "notes": [
            ""
        ],
        "volume": "卷八百四十一",
        "no#": 22
    },
    {
        "title": "驚秋",
        "author": "齊己",
        "biography": "",
        "paragraphs": [
            "褰簾聽秋信，晚傍竹聲歸。多故堪傷骨，孤峰好拂衣。",
            "梧桐凋綠盡，菡萏墮紅稀。卻恐吾形影，嫌心與口違。"
        ],
        "notes": [
            ""
        ],
        "volume": "卷八百四十一",
        "no#": 23
    },
    {
        "title": "夏日雨中寄幕中知己",
        "author": "齊己",
        "biography": "",
        "paragraphs": [
            "北風吹夏雨，和竹亞南軒。豆枕欹涼冷，蓮峰入夢魂。",
            "窗多斜迸濕，庭遍瀑流痕。清興知無限，晴來示一言。"
        ],
        "notes": [
            ""
        ],
        "volume": "卷八百四十一",
        "no#": 24
    },
    {
        "title": "夜次湘陰",
        "author": "齊己",
        "biography": "",
        "paragraphs": [
            "風濤出洞庭，帆影入澄清。何處驚鴻起，孤舟趁月行。",
            "時難多戰地，野闊絕春耕。骨肉知存否，林園近郡城。"
        ],
        "notes": [
            ""
        ],
        "volume": "卷八百四十一",
        "no#": 25
    },
    {
        "title": "寄唐稟正字",
        "author": "齊己",
        "biography": "",
        "paragraphs": [
            "疏野還如舊，何曾稱在城。水邊無伴立，天際有山橫。",
            "落日雲霞赤，高窗筆硯明。鮑昭多所得，時憶寄湯生。"
        ],
        "notes": [
            ""
        ],
        "volume": "卷八百四十一",
        "no#": 26
    },
    {
        "title": "宿舒湖希上人房",
        "author": "齊己",
        "biography": "",
        "paragraphs": [
            "入寺先來此，經窗半在湖。秋風新菡萏，暮雨老菰蒲。",
            "任聽浮生速，能消默坐無。語來燈焰短，嘒唳發高梧。"
        ],
        "notes": [
            ""
        ],
        "volume": "卷八百四十一",
        "no#": 27
    },
    {
        "title": "戊辰歲江南感懷",
        "author": "齊己",
        "biography": "",
        "paragraphs": [
            "忽忽動中私，人間何所之。老過離亂世，生在太平時。",
            "桃李春無主，杉松寺有期。曾吟子山賦，何啻舊淩遲。"
        ],
        "notes": [
            ""
        ],
        "volume": "卷八百四十一",
        "no#": 28
    },
    {
        "title": "送林上人歸永嘉舊居",
        "author": "齊己",
        "biography": "",
        "paragraphs": [
            "東越常懸思，山門在永嘉。秋光浮楚水，帆影背長沙。",
            "城黑天台雨，村明海嶠霞。時尋謝公跡，春草有瑤花。"
        ],
        "notes": [
            ""
        ],
        "volume": "卷八百四十一",
        "no#": 29
    },
    {
        "title": "答友生山居寄示",
        "author": "齊己",
        "biography": "",
        "paragraphs": [
            "嘉遁有新吟，因僧寄竹林。靜思來鳥外，閑味繞松陰。",
            "兵寇憑淩甚，溪山幾許深。休為反招隱，攜取一相尋。"
        ],
        "notes": [
            ""
        ],
        "volume": "卷八百四十一",
        "no#": 30
    },
    {
        "title": "新秋霽後晚眺懷先公",
        "author": "齊己",
        "biography": "",
        "paragraphs": [
            "雨霽湘楚晚，水涼天亦澄。山中應解夏，渡口有行僧。",
            "鳥列滄洲隊，雲排碧落層。孤峰磬聲絕，一點石龕燈。"
        ],
        "notes": [
            ""
        ],
        "volume": "卷八百四十一",
        "no#": 31
    },
    {
        "title": "池上感興",
        "author": "齊己",
        "biography": "",
        "paragraphs": [
            "所向似無端，風前吟憑欄。旁人應悶見，片水自閑看。",
            "碧底紅鱗鬣，澄邊白羽翰。南山眾木葉，飄著竹聲幹。"
        ],
        "notes": [
            ""
        ],
        "volume": "卷八百四十一",
        "no#": 32
    },
    {
        "title": "和曇域上人寄贈之什",
        "author": "齊己",
        "biography": "",
        "paragraphs": [
            "百病煎衰朽，棲遲戰國中。思量青壁寺，行坐赤松風。",
            "道寄虛無合，書傳往復空。可憐禪月子，香火國門東。"
        ],
        "notes": [
            ""
        ],
        "volume": "卷八百四十一",
        "no#": 33
    },
    {
        "title": "吊雙泉大師真塔",
        "author": "齊己",
        "biography": "",
        "paragraphs": [
            "塔聳層峰後，碑鐫巨石新。不知將一句，分付與何人。",
            "靜坐雲生衲，空山月照真。後徒遊禮者，猶認指迷津。"
        ],
        "notes": [
            ""
        ],
        "volume": "卷八百四十一",
        "no#": 34
    },
    {
        "title": "暮冬送璘上人歸華容",
        "author": "齊己",
        "biography": "",
        "paragraphs": [
            "故園雖不遠，那免愴行思。莽蒼平湖路，霏微過雪時。",
            "全無山阻隔，或有客相隨。得見交親後，春風動柳絲。"
        ],
        "notes": [
            ""
        ],
        "volume": "卷八百四十一",
        "no#": 35
    },
    {
        "title": "秋夜聽業上人彈琴",
        "author": "齊己",
        "biography": "",
        "paragraphs": [
            "萬物都寂寂，堪聞彈正聲。人心盡如此，天下自和平。",
            "湘水瀉秋碧，古風吹太清。往年廬嶽奏，今夕更分明。"
        ],
        "notes": [
            ""
        ],
        "volume": "卷八百四十一",
        "no#": 36
    },
    {
        "title": "謝人惠丹藥",
        "author": "齊己",
        "biography": "",
        "paragraphs": [
            "別後聞餐餌，相逢訝道情。肌膚紅色透，髭發黑光生。",
            "仙洞誰傳與，松房自煉成。常蒙遠分惠，亦覺骨毛輕。"
        ],
        "notes": [
            ""
        ],
        "volume": "卷八百四十一",
        "no#": 37
    },
    {
        "title": "荊門病中寄懷貫微上人",
        "author": "齊己",
        "biography": "",
        "paragraphs": [
            "我衰君亦老，相憶更何言。除泥安禪力，難醫必死根。",
            "梅寒爭雪彩，日冷讓冰痕。早晚東歸去，同尋入石門。"
        ],
        "notes": [
            ""
        ],
        "volume": "卷八百四十一",
        "no#": 38
    },
    {
        "title": "答孔秀才",
        "author": "齊己",
        "biography": "",
        "paragraphs": [
            "早向文章裏，能降少壯心。不愁人不愛，閑處自閑吟。",
            "水國雲雷闊，僧園竹樹深。無嫌我衰颯，時此一相尋。"
        ],
        "notes": [
            ""
        ],
        "volume": "卷八百四十一",
        "no#": 39
    },
    {
        "title": "秋江",
        "author": "齊己",
        "biography": "",
        "paragraphs": [
            "兩岸山青映，中流一棹聲。遠無風浪動，正向夕陽橫。",
            "島嶼蟬分宿，沙洲客獨行。浩然心自合，何必濯吾纓。"
        ],
        "notes": [
            ""
        ],
        "volume": "卷八百四十一",
        "no#": 40
    },
    {
        "title": "船窗",
        "author": "齊己",
        "biography": "",
        "paragraphs": [
            "孤舸憑幽窗，清波逼面涼。舉頭還有礙，低眼即無妨。",
            "瞥過沙禽翠，斜分夕照光。何時到山寺，上閣看江鄉。"
        ],
        "notes": [
            ""
        ],
        "volume": "卷八百四十一",
        "no#": 41
    },
    {
        "title": "永夜",
        "author": "齊己",
        "biography": "",
        "paragraphs": [
            "永日還欹枕，良宵亦曲肱。神閑無萬慮，壁冷有殘燈。",
            "香影浮龕象，瓶聲著井冰。尋思到何處，海上斷崖僧。"
        ],
        "notes": [
            ""
        ],
        "volume": "卷八百四十一",
        "no#": 42
    },
    {
        "title": "中春愴懷寄二三知己",
        "author": "齊己",
        "biography": "",
        "paragraphs": [
            "眼暗心還白，逢春強憑欄。因聞積雨夜，卻憶舊山寒。",
            "竹撼煙叢滑，花燒露朵幹。故人相會處，應話此衰殘。"
        ],
        "notes": [
            ""
        ],
        "volume": "卷八百四十一",
        "no#": 43
    },
    {
        "title": "自遣",
        "author": "齊己",
        "biography": "",
        "paragraphs": [
            "了然知是夢，既覺更何求。死入孤峰去，灰飛一燼休。",
            "雲無空碧在，天靜月華流。免有諸徒弟，時來吊石頭。"
        ],
        "notes": [
            ""
        ],
        "volume": "卷八百四十一",
        "no#": 44
    },
    {
        "title": "送陳霸歸閩",
        "author": "齊己",
        "biography": "",
        "paragraphs": [
            "涼風動行興，含笑話臨途。已得身名了，全忘客道孤。",
            "鄉程過百越，帆影繞重湖。家在飛鴻外，音書可寄無。"
        ],
        "notes": [
            ""
        ],
        "volume": "卷八百四十一",
        "no#": 45
    },
    {
        "title": "寄孫辟呈鄭谷郎中",
        "author": "齊己",
        "biography": "",
        "paragraphs": [
            "衡嶽去都忘，清吟戀省郎。淹留才半月，酬唱頗盈箱。",
            "雪長松檉格，茶添語話香。因論樂安子，年少老篇章。"
        ],
        "notes": [
            ""
        ],
        "volume": "卷八百四十一",
        "no#": 46
    },
    {
        "title": "荊門送人自峨嵋游南嶽",
        "author": "齊己",
        "biography": "",
        "paragraphs": [
            "峨嵋來已遠，衡嶽去猶賒。南浦懸帆影，西風亂荻花。",
            "天涯遙夢澤，山眾近長沙。有興多新作，攜將大府誇。"
        ],
        "notes": [
            ""
        ],
        "volume": "卷八百四十一",
        "no#": 47
    },
    {
        "title": "謝主人石筍",
        "author": "齊己",
        "biography": "",
        "paragraphs": [
            "西園罷宴遊，東閣念林丘。特減花邊峭，來添竹裏幽。",
            "憶過陽朔見，曾記大湖求。從此頻吟繞，歸山意亦休。"
        ],
        "notes": [
            ""
        ],
        "volume": "卷八百四十一",
        "no#": 48
    },
    {
        "title": "經安公寺",
        "author": "齊己",
        "biography": "",
        "paragraphs": [
            "大聖威靈地，安公宴坐蹤。未知長寂默，不見久從容。",
            "塔影高群木，江聲壓暮鐘。此遊幽勝後，來夢亦應重。"
        ],
        "notes": [
            ""
        ],
        "volume": "卷八百四十一",
        "no#": 49
    },
    {
        "title": "秋夕寄諸侄",
        "author": "齊己",
        "biography": "",
        "paragraphs": [
            "每到秋殘夜，燈前憶故鄉。園林紅橘柚，窗戶碧瀟湘。",
            "離別身垂老，艱難路去長。弟兄應健在，兵火裏耕桑。"
        ],
        "notes": [
            ""
        ],
        "volume": "卷八百四十一",
        "no#": 50
    },
    {
        "title": "謝炭",
        "author": "齊己",
        "biography": "",
        "paragraphs": [
            "正擁寒灰次，何當惠寂寥。且留連夜向，未敢滿爐燒。",
            "必恐吞難盡，唯愁撥易消。豪家捏為獸，紅迸錦茵焦。"
        ],
        "notes": [
            ""
        ],
        "volume": "卷八百四十一",
        "no#": 51
    },
    {
        "title": "夏滿日偶作寄孫支使",
        "author": "齊己",
        "biography": "",
        "paragraphs": [
            "一百二十日，煎熬幾不勝。憶歸滄海寺，冷倚翠崖棱。",
            "舊扇猶操執，新秋更鬱蒸。何當見涼月，擁衲訪詩朋。"
        ],
        "notes": [
            ""
        ],
        "volume": "卷八百四十一",
        "no#": 52
    },
    {
        "title": "寄清溪道友",
        "author": "齊己",
        "biography": "",
        "paragraphs": [
            "山門搖落空，霜霰滿杉松。明月行禪處，青苔繞石重。",
            "泉聲喧萬壑，鐘韻遍千峰。終去焚香老，同師大士蹤。"
        ],
        "notes": [
            ""
        ],
        "volume": "卷八百四十一",
        "no#": 53
    },
    {
        "title": "謝重緣舊山水障子",
        "author": "齊己",
        "biography": "",
        "paragraphs": [
            "敢望重緣飾，微茫洞壑春。坐看終未是，歸臥始應真。",
            "已覺心中朽，猶憐四面新。不因公子鑒，零落幾成塵。"
        ],
        "notes": [
            ""
        ],
        "volume": "卷八百四十一",
        "no#": 54
    },
    {
        "title": "寺居",
        "author": "齊己",
        "biography": "",
        "paragraphs": [
            "鄰井雙梧上，一蟬鳴隔牆。依稀舊林日，撩亂繞山堂。",
            "難嘿吟風口，終清飲露腸。老僧加護物，應任噪殘陽。"
        ],
        "notes": [
            ""
        ],
        "volume": "卷八百四十一",
        "no#": 55
    },
    {
        "title": "剃發",
        "author": "齊己",
        "biography": "",
        "paragraphs": [
            "金刀閃冷光，一剃一清涼。未免隨朝夕，依前長雪霜。",
            "夏林欹石膩，春澗水泉香。向老凋疏盡，寒天不出房。"
        ],
        "notes": [
            ""
        ],
        "volume": "卷八百四十一",
        "no#": 56
    },
    {
        "title": "謝高輦先輩寄新唱和集",
        "author": "齊己",
        "biography": "",
        "paragraphs": [
            "敢謂神仙手，多懷老比丘。編聯來鹿野，酬唱在龍樓。",
            "洛浦精靈懾，邙山鬼魅愁。二南風雅道，從此化東周。"
        ],
        "notes": [
            ""
        ],
        "volume": "卷八百四十一",
        "no#": 57
    },
    {
        "title": "送徐秀才游吳國",
        "author": "齊己",
        "biography": "",
        "paragraphs": [
            "西江東注急，孤棹若流星。風浪相隨白，雲中獨過青。",
            "他時誰共說，此路我曾經。好向吳朝看，衣冠盡漢庭。"
        ],
        "notes": [
            ""
        ],
        "volume": "卷八百四十一",
        "no#": 58
    },
    {
        "title": "憶在匡廬日",
        "author": "齊己",
        "biography": "",
        "paragraphs": [
            "憶在匡廬日，秋風八月時。松聲虎溪寺，塔影雁門師。",
            "步碧葳蕤徑，吟香菡萏池。何當舊泉石，歸去洗心脾。"
        ],
        "notes": [
            ""
        ],
        "volume": "卷八百四十一",
        "no#": 59
    },
    {
        "title": "寄三覺山從益上人",
        "author": "齊己",
        "biography": "",
        "paragraphs": [
            "山下人來說，多時不下山。是應終未是，閑得且須閑。",
            "海面雲歸竇，猿邊月上關。尋思亂峰頂，空送衲僧還。"
        ],
        "notes": [
            ""
        ],
        "volume": "卷八百四十一",
        "no#": 60
    },
    {
        "title": "殘秋感愴",
        "author": "齊己",
        "biography": "",
        "paragraphs": [
            "日日加衰病，心心趣寂寥。殘陽起閑望，萬木聳寒條。",
            "楚寺新為客，吳江舊看潮。此懷何以寄，風雨暮蕭蕭。"
        ],
        "notes": [
            ""
        ],
        "volume": "卷八百四十一",
        "no#": 61
    },
    {
        "title": "寄南徐劉員外二首",
        "author": "齊己",
        "biography": "",
        "paragraphs": [
            "竟陵兵革際，歸復舊園林。早歲為官苦，常聞說此心。",
            "海邊山夜上，城外寺秋尋。應訝嵩峰約，蹉跎直到今。",
            "晝公評眾制，姚監選諸文。風雅誰收我，編聯獨有君。",
            "餘生終此道，萬事盡浮雲。爭得重攜手，探幽楚水濆。"
        ],
        "notes": [
            ""
        ],
        "volume": "卷八百四十一",
        "no#": 62
    },
    {
        "title": "貽王秀才",
        "author": "齊己",
        "biography": "",
        "paragraphs": [
            "功到難搜處，知難始是詩。自能探虎子，何慮屈男兒。",
            "此道真清氣，前賢早白髭。須教至公手，不惜付舟枝。"
        ],
        "notes": [
            ""
        ],
        "volume": "卷八百四十一",
        "no#": 63
    },
    {
        "title": "贈孫生",
        "author": "齊己",
        "biography": "",
        "paragraphs": [
            "見君詩自別，君是繼詩人。道出千途外，功爭一字新。",
            "寂寥中影跡，霜雪裏精神。待折東堂桂，歸來更苦辛。"
        ],
        "notes": [
            ""
        ],
        "volume": "卷八百四十一",
        "no#": 64
    },
    {
        "title": "酬元員外",
        "author": "齊己",
        "biography": "",
        "paragraphs": [
            "清洛碧嵩根，寒流白照門。園林經難別，桃李幾株存。",
            "衰老江南日，淒涼海上村。閑來曬朱紱，淚滴舊朝恩。"
        ],
        "notes": [
            ""
        ],
        "volume": "卷八百四十一",
        "no#": 65
    },
    {
        "title": "與楊秀才話別",
        "author": "齊己",
        "biography": "",
        "paragraphs": [
            "庾信哀何極，仲宣悲苦多。因思學文賦，不勝弄干戈。",
            "自古有如此，於今終若何。到頭重策蹇，歸去舊煙蘿。"
        ],
        "notes": [
            ""
        ],
        "volume": "卷八百四十一",
        "no#": 66
    },
    {
        "title": "寄何崇丘員外",
        "author": "齊己",
        "biography": "",
        "paragraphs": [
            "門底桃源水，涵空複映山。高吟煙雨霽，殘日郡樓間。",
            "變俗真無事，分題是不閑。尋思章岸見，全未有年顏。"
        ],
        "notes": [
            ""
        ],
        "volume": "卷八百四十一",
        "no#": 67
    },
    {
        "title": "贈劉五經",
        "author": "齊己",
        "biography": "",
        "paragraphs": [
            "往年長白山，發憤忍饑寒。掃葉雪霜濕，讀書唇齒幹。",
            "群經通講解，八十尚輕安。今日江南寺，相逢話世難。"
        ],
        "notes": [
            ""
        ],
        "volume": "卷八百四十一",
        "no#": 68
    },
    {
        "title": "送遊山道者",
        "author": "齊己",
        "biography": "",
        "paragraphs": [
            "我亦遊山者，常經舊所經。雪消天外碧，春曉海中青。",
            "可見亂離世，況臨衰病形。憐君此行興，獨入白雲屏。"
        ],
        "notes": [
            ""
        ],
        "volume": "卷八百四十一",
        "no#": 69
    },
    {
        "title": "舟中江上望玉梁山懷李尊師",
        "author": "齊己",
        "biography": "",
        "paragraphs": [
            "殘照玉梁巔，峨峨遠棹前。古來傳勝異，人去學神仙。",
            "白鹿老碧壑，黃猿啼紫煙。誰心共無事，局上度流年。"
        ],
        "notes": [
            ""
        ],
        "volume": "卷八百四十一",
        "no#": 70
    },
    {
        "title": "角",
        "author": "齊己",
        "biography": "",
        "paragraphs": [
            "聞說征人說，嗚嗚何處邊。孤城沙塞地，殘月雪霜天。",
            "會轉胡風急，吹長磧雁連。應傷漢車騎，名未勒燕然。"
        ],
        "notes": [
            ""
        ],
        "volume": "卷八百四十一",
        "no#": 71
    },
    {
        "title": "言詩",
        "author": "齊己",
        "biography": "",
        "paragraphs": [
            "畢竟將何狀，根元在正思。達人皆一貫，迷者自多岐。",
            "觸類風騷遠，懷賢肺腑衰。河橋送別者，二子好相知。"
        ],
        "notes": [
            ""
        ],
        "volume": "卷八百四十一",
        "no#": 72
    },
    {
        "title": "酬王秀才",
        "author": "齊己",
        "biography": "",
        "paragraphs": [
            "離亂幾時休，儒生厄遠遊。亡家非漢代，何處覓荊州。",
            "旅夢寒燈屋，鄉懷晝雨樓。相逢話相殺，誰複念風流。"
        ],
        "notes": [
            ""
        ],
        "volume": "卷八百四十一",
        "no#": 73
    },
    {
        "title": "春居寄友生",
        "author": "齊己",
        "biography": "",
        "paragraphs": [
            "莎徑荒蕪甚，君應共此情。江村雷雨發，竹屋夢魂驚。",
            "社過多來燕，花繁漸老鶯。相思意何切，新作未曾評。"
        ],
        "notes": [
            ""
        ],
        "volume": "卷八百四十一",
        "no#": 74
    },
    {
        "title": "寄答武陵幕中何支使二首",
        "author": "齊己",
        "biography": "",
        "paragraphs": [
            "十萬雄軍幕，三千上客才。何當談笑外，遠慰寂寥來。",
            "騷雅鏘金擲，風流醉玉頹。爭知江雪寺，老病向寒灰。",
            "南州無百戰，北地有長征。閑殺何從事，傷哉蘇子卿。",
            "江樓聯雪句，野寺看春耕。門外滄浪水，風波雜雨聲。"
        ],
        "notes": [
            ""
        ],
        "volume": "卷八百四十一",
        "no#": 75
    },
    {
        "title": "浙江晚渡",
        "author": "齊己",
        "biography": "",
        "paragraphs": [
            "去年曾到此，久立滯前程。岐路時難處，風濤晚未平。",
            "汀蟬含老韻，岸荻簇枯聲。莫泥關河險，多游自遠行。"
        ],
        "notes": [
            ""
        ],
        "volume": "卷八百四十一",
        "no#": 76
    },
    {
        "title": "送人下第東歸，再謁舊主人",
        "author": "齊己",
        "biography": "",
        "paragraphs": [
            "一戰偶不捷，東歸計未空。還攜故書劍，去謁舊英雄。",
            "楚雪連吳樹，西江正北風。男兒藝若是，會合值明公。"
        ],
        "notes": [
            ""
        ],
        "volume": "卷八百四十一",
        "no#": 77
    },
    {
        "title": "寄謝高先輩見寄二首",
        "author": "齊己",
        "biography": "",
        "paragraphs": [
            "穿鑿堪傷骨，風騷久痛心。永言無絕唱，忽此惠希音。",
            "楊柳江湖晚，芙蓉島嶼深。何因會仙手，臨水一披襟。",
            "詩在混茫前，難搜到極玄。有時還積思，度歲未終篇。",
            "片月雙松際，高樓闊水邊。前賢多此得，風味若為傳。"
        ],
        "notes": [
            ""
        ],
        "volume": "卷八百四十一",
        "no#": 78
    }
]