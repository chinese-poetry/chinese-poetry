[
    {
        "title": "汝州南潭陪陸中丞公宴",
        "author": "孟郊",
        "biography": "",
        "paragraphs": [
            "一雨百泉漲，南潭夜來深。分明碧沙底，寫出青天心。",
            "遠客洞庭至，因茲滌煩襟。既登飛雲舫，願奏清風琴。",
            "高岸立旗戟，潛蛟失浮沉。威棱護斯浸，魍魎逃所侵。",
            "山態變初霽，水聲流新音。耳目極眺聽，潺湲與嶔岑。",
            "誰言柳太守，空有白蘋吟。"
        ],
        "notes": [
            ""
        ],
        "volume": "卷三百七十六",
        "no#": 1
    },
    {
        "title": "汝州陸中丞席喜張從事至同賦十韻",
        "author": "孟郊",
        "biography": "",
        "paragraphs": [
            "汝水無濁波，汝山饒奇石。大賢為此郡，佳士來如積。",
            "有客乘白駒，奉義愜所適。清風蕩華館，雅瑟泛瑤席。",
            "芳醑靜無喧，金尊光有滌。縱情孰慮損，聽論自招益。",
            "願折若木枝，卻彼曜靈夕。貴賤一相接，憂悰忽轉易。",
            "會合勿言輕，別離古來惜。請君駐征車，良遇難再覿。"
        ],
        "notes": [
            ""
        ],
        "volume": "卷三百七十六",
        "no#": 2
    },
    {
        "title": "夜集汝州郡齋聽陸僧辯彈琴",
        "author": "孟郊",
        "biography": "",
        "paragraphs": [
            "康樂寵詞客，清宵意無窮。徵文北山外，借月南樓中。",
            "千里愁並盡，一樽歡暫同。胡為戛楚琴，淅瀝起寒風。"
        ],
        "notes": [
            ""
        ],
        "volume": "卷三百七十六",
        "no#": 3
    },
    {
        "title": "同年春燕",
        "author": "孟郊",
        "biography": "",
        "paragraphs": [
            "少年三十士，嘉會良在茲。高歌搖春風，醉舞摧花枝。",
            "意蕩晼晚景，喜凝芳菲時。馬跡攢騕褭，樂聲韻參差。",
            "視聽改舊趣，物象含新姿。紅雨花上滴，綠煙柳際垂。",
            "淹中講精義，南皮獻清詞。前賢與今人，千載為一期。",
            "明鑒有皎潔，澄玉無磷緇。永與沙泥別，各整雲漢儀。",
            "盛氣自中積，英名日四馳。塞鴻絕儔匹，海月難等夷。",
            "鬱抑忽已盡，親朋樂無涯。幽蘅發空曲，芳杜綿所思。",
            "浮跡自聚散，壯心誰別離。願保金石志，無令有奪移。"
        ],
        "notes": [
            ""
        ],
        "volume": "卷三百七十六",
        "no#": 4
    },
    {
        "title": "羅氏花下奉招陳侍禦",
        "author": "孟郊",
        "biography": "",
        "paragraphs": [
            "眼在枝上春，落地成埃塵。不是風流者，誰為攀折人。",
            "甯辭波浪闊，莫道往來頻。拾紫豈宜晚，掇芳須及晨。",
            "勞收賈生淚，強起屈平身。花下本無俗，酒中別有神。",
            "遊蜂不飲故，戲蝶亦爭新。萬物盡如此，過時非所珍。"
        ],
        "notes": [
            ""
        ],
        "volume": "卷三百七十六",
        "no#": 5
    },
    {
        "title": "游石龍渦",
        "author": "孟郊",
        "biography": "",
        "paragraphs": [
            "石龍不見形，石雨如散星。山下晴皎皎，山中陰泠泠。",
            "水飛林木杪，珠綴莓苔屏。畜異物皆別，當晨景欲暝。",
            "泉芳春氣碧，松月寒色青。險力此獨壯，猛獸亦不停。",
            "日暮且回去，浮心恨未寧。"
        ],
        "notes": [
            ""
        ],
        "volume": "卷三百七十六",
        "no#": 6
    },
    {
        "title": "浮石亭",
        "author": "孟郊",
        "biography": "",
        "paragraphs": [
            "曾是風雨力，崔巍漂來時。落星夜皎潔，近榜朝逶迤。",
            "翠瀲遞明滅，清潈瀉欹危。況逢蓬島仙，會合良在茲。"
        ],
        "notes": [
            ""
        ],
        "volume": "卷三百七十六",
        "no#": 7
    },
    {
        "title": "看花",
        "author": "孟郊",
        "biography": "",
        "paragraphs": [
            "家家有芍藥，不妨至溫柔。溫柔一同女，紅笑笑不休。",
            "月娥雙雙下，楚豔枝枝浮。洞裏逢仙人，綽約青宵遊。",
            "芍藥誰為婿，人人不敢來。唯應待詩老，日日殷勤開。",
            "玉立無氣力，春凝且裴徊。將何謝青春，痛飲一百杯。",
            "芍藥吹欲盡，無奈曉風何。餘花欲誰待，唯待諫郎過。",
            "諫郎不事俗，黃金買高歌。高歌夜更清，花意晚更多。",
            "飲之不見底，醉倒深紅波。紅波蕩諫心，諫心終無它。",
            "獨遊終難醉，挈榼徒經過。問花不解語，勸得酒無多。",
            "三年此村落，春色入心悲。料得一孀婦，經時獨淚垂。"
        ],
        "notes": [
            ""
        ],
        "volume": "卷三百七十六",
        "no#": 8
    },
    {
        "title": "濟源春",
        "author": "孟郊",
        "biography": "",
        "paragraphs": [
            "太行橫偃脊，百里芳崔巍。濟濱花異顏，枋口雲如裁。",
            "新畫彩色濕，上界光影來。深紅縷草木，淺碧珩溯洄。",
            "千家門前飲，一道傳禊杯。玉鱗吞金鉤，仙璿琉璃開。",
            "朴童茂言語，善俗無驚猜。狂吹寢恒宴，曉清夢先回。",
            "治生鮮惰夫，積學多深材。再遊詎癲戇，一洗驚塵埃。"
        ],
        "notes": [
            ""
        ],
        "volume": "卷三百七十六",
        "no#": 9
    },
    {
        "title": "濟源寒食",
        "author": "孟郊",
        "biography": "",
        "paragraphs": [
            "風巢嫋嫋春鴉鴉，無子老人仰面嗟。",
            "柳弓葦箭覷不見，高紅遠綠勞相遮。",
            "女嬋童子黃短短，耳中聞人惜春晚。",
            "逃蜂匿蝶踏地來，拋卻齋糜一瓷碗。",
            "一日踏春一百回，朝朝沒腳走芳埃。",
            "饑童餓馬掃花喂，向晚飲溪三兩杯。",
            "莓苔井上空相憶，轆轤索斷無消息。",
            "酒人皆倚春發綠，病叟獨藏秋發白。",
            "長安落花飛上天，南風引至三殿前。",
            "可憐春物亦朝謁，唯我孤吟渭水邊。",
            "枋口花間掣手歸，嵩陽為我留紅暉。",
            "可憐躑躅千萬尺，柱地柱天疑欲飛。",
            "蜜蜂為主各磨牙，咬盡村中萬木花。",
            "君家甕甕今應滿，五色冬籠甚可誇。"
        ],
        "notes": [
            ""
        ],
        "volume": "卷三百七十六",
        "no#": 10
    },
    {
        "title": "遊枋口",
        "author": "孟郊",
        "biography": "",
        "paragraphs": [
            "一步複一步，出行千里幽。為取山水意，故作寂寞遊。",
            "太行青巔高，枋口碧照浮。明明無底鏡，泛泛忘機鷗。",
            "老逸不自限，病狂不可周。恣閑饒淡薄，怠玩多淹留。",
            "芳物競晼晚，綠梢掛新柔。和友鶯相繞，言語亦以稠。",
            "始知萬類然，靜躁難相求。",
            "聳我殘病骨，健如一仙人。鏡中照千里，鏡浪洞百神。",
            "此神日月華，不作尋常春。三十夜皆明，四時晝恒新。",
            "鳥聲盡依依，獸心亦忻忻。澄幽出所怪，閃異坐微絪。",
            "可來複可來，此地靈相親。"
        ],
        "notes": [
            ""
        ],
        "volume": "卷三百七十六",
        "no#": 11
    },
    {
        "title": "與王二十一員外涯游枋口柳溪",
        "author": "孟郊",
        "biography": "",
        "paragraphs": [
            "萬株古柳根，拏此磷磷溪。野榜多屈曲，仙潯無端倪。",
            "春桃散紅煙，寒竹含晚淒。曉聽忽以異，芳樹安能齊。",
            "共疑落鏡中，坐泛紅景低。水意酒易醒，浪情事非迷。",
            "小儒峭章句，大賢嘉提攜。潛竇韻靈瑟，翠崖鳴玉珪。",
            "主人稷卨翁，德茂芝朮畦。鑿出幽隱端，氣象皆升躋。",
            "曾是清樂抱，逮茲幾省溪。宴位席蘭草，濫觴驚鳧鷖。",
            "靈味薦魴瓣，金花屑橙齏。江調擺衰俗，洛風遠塵泥。",
            "徒言奏狂狷，詎敢忘筌蹄。"
        ],
        "notes": [
            ""
        ],
        "volume": "卷三百七十六",
        "no#": 12
    },
    {
        "title": "與王二十一員外涯游昭成寺",
        "author": "孟郊",
        "biography": "",
        "paragraphs": [
            "洛友寂寂約，省騎霏霏塵。游僧步晚磬，話茗含芳春。",
            "瑤策冰入手，粉壁畫瑩神。赬廓芙蓉霽，碧殿琉璃勻。",
            "玄講島嶽盡，淵詠文字新。屢笑寒竹宴，況接青雲賓。",
            "顧慚餘眷下，衰瘵嬰殘身。"
        ],
        "notes": [
            ""
        ],
        "volume": "卷三百七十六",
        "no#": 13
    },
    {
        "title": "嵩少",
        "author": "孟郊",
        "biography": "",
        "paragraphs": [
            "沙彌舞袈裟，走向躑躅飛。閒步亦惺惺，芳援相依依。",
            "噎塞春咽喉，蜂蝶事光輝。群嬉且已晚，孤引將何歸。",
            "流豔去不息，朝英亦疏微。"
        ],
        "notes": [
            ""
        ],
        "volume": "卷三百七十六",
        "no#": 14
    },
    {
        "title": "旅次洛城東水亭",
        "author": "孟郊",
        "biography": "",
        "paragraphs": [
            "水竹色相洗，碧花動軒楹。自然逍遙風，蕩滌浮競情。",
            "霜落葉聲燥，景寒人語清。我來招隱亭，衣上塵暫輕。"
        ],
        "notes": [
            ""
        ],
        "volume": "卷三百七十六",
        "no#": 15
    },
    {
        "title": "洛橋晚望",
        "author": "孟郊",
        "biography": "",
        "paragraphs": [
            "天津橋下冰初結，洛陽陌上人行絕。",
            "榆柳蕭疏樓閣閑，月明直見嵩山雪。"
        ],
        "notes": [
            ""
        ],
        "volume": "卷三百七十六",
        "no#": 16
    },
    {
        "title": "北郭貧居",
        "author": "孟郊",
        "biography": "",
        "paragraphs": [
            "進乏廣莫力，退為蒙籠居。三年失意歸，四向相識疏。",
            "地僻草木壯，荒條扶我廬。夜貧燈燭絕，明月照吾書。",
            "欲識貞靜操，秋蟬飲清虛。"
        ],
        "notes": [
            ""
        ],
        "volume": "卷三百七十六",
        "no#": 17
    },
    {
        "title": "題陸鴻漸上饒新開山舍",
        "author": "孟郊",
        "biography": "",
        "paragraphs": [
            "驚彼武陵狀，移歸此岩邊。開亭擬貯雲，鑿石先得泉。",
            "嘯竹引清吹，吟花成新篇。乃知高潔情，擺落區中緣。"
        ],
        "notes": [
            ""
        ],
        "volume": "卷三百七十六",
        "no#": 18
    },
    {
        "title": "題韋承總吳王故城下幽居",
        "author": "孟郊",
        "biography": "",
        "paragraphs": [
            "才飽身自貴，巷荒門豈貧。韋生堪繼相，孟子願依鄰。",
            "夜思琴語切，晝情茶味新。霜枝留過鵲，風竹掃蒙塵。",
            "郢唱一聲發，吳花千片春。對君何所得，歸去覺情真。"
        ],
        "notes": [
            ""
        ],
        "volume": "卷三百七十六",
        "no#": 19
    },
    {
        "title": "蘇州昆山惠聚寺僧房",
        "author": "孟郊",
        "biography": "",
        "paragraphs": [
            "昨日到上方，片雲掛石床。錫杖莓苔青，袈裟松柏香。",
            "晴磬無短韻，古燈含永光。有時乞鶴歸，還訪逍遙場。"
        ],
        "notes": [
            ""
        ],
        "volume": "卷三百七十六",
        "no#": 20
    },
    {
        "title": "題從叔述靈岩山壁",
        "author": "孟郊",
        "biography": "",
        "paragraphs": [
            "換卻世上心，獨起山中情。露衣涼且鮮，雲策高複輕。",
            "喜見夏日來，變為松景清。每將逍遙聽，不厭颼飀聲。",
            "遠念塵末宗，未疏俗間名。桂枝妄舉手，萍路空勞生。",
            "仰謝開淨弦，相招時一鳴。"
        ],
        "notes": [
            ""
        ],
        "volume": "卷三百七十六",
        "no#": 21
    },
    {
        "title": "題林校書花嚴寺書窗",
        "author": "孟郊",
        "biography": "",
        "paragraphs": [
            "隱詠不誇俗，問禪徒淨居。翻將白雲字，寄向青蓮書。",
            "擬古投松坐，就明開紙疏。昭昭南山景，獨與心相如。"
        ],
        "notes": [
            ""
        ],
        "volume": "卷三百七十六",
        "no#": 22
    },
    {
        "title": "藍溪元居士草堂",
        "author": "孟郊",
        "biography": "",
        "paragraphs": [
            "市井不容義，義歸山谷中。夫君宅松桂，招我棲蒙籠。",
            "人樸情慮肅，境閑視聽空。清溪宛轉水，修竹徘徊風。",
            "木倦采樵子，土勞稼穡翁。讀書業雖異，敦本志亦同。",
            "藍岸青漠漠，藍峰碧崇崇。日昏各命酒，寒蛩鳴蕙叢。"
        ],
        "notes": [
            ""
        ],
        "volume": "卷三百七十六",
        "no#": 23
    },
    {
        "title": "新卜清羅幽居奉獻陸大夫",
        "author": "孟郊",
        "biography": "",
        "paragraphs": [
            "黔婁住何處，仁邑無餒寒。豈悟舊羈旅，變為新閑安。",
            "二傾有餘食，三農行可觀。籠禽得高巢，轍鮒還層瀾。",
            "翳翳桑柘墟，紛紛田裏歡。兵戈忽消散，耦耕非艱難。",
            "嘉木偶良酌，芳陰庇清彈。力農唯一事，趣世徒萬端。",
            "靜覺本相厚，動為末所殘。此外有餘暇，鋤荒出幽蘭。"
        ],
        "notes": [
            ""
        ],
        "volume": "卷三百七十六",
        "no#": 24
    },
    {
        "title": "題韋少保靜恭宅藏書洞",
        "author": "孟郊",
        "biography": "",
        "paragraphs": [
            "高意合天制，自然狀無窮。仙華凝四時，玉蘚生數峰。",
            "書秘漆文字，匣藏金蛟龍。閑為氣候肅，開作雲雨濃。",
            "洞隱諒非久，岩夢誠必通。將綴文士集，貫就真珠叢。"
        ],
        "notes": [
            ""
        ],
        "volume": "卷三百七十六",
        "no#": 25
    },
    {
        "title": "生生亭",
        "author": "孟郊",
        "biography": "",
        "paragraphs": [
            "灘鬧不妨語，跨溪仍置亭。置亭嵽嵲頭，開窗納遙青。",
            "遙青新畫出，三十六扇屏。褭褭立平地，棱棱浮高冥。",
            "一日數開扉，仙閃目不停。徒誇遠方岫，曷若中峰靈。",
            "拔意千餘丈，浩言永堪銘。浩言無愧同，愧同忍醜醒。",
            "致之未有力，力在君子聽。"
        ],
        "notes": [
            ""
        ],
        "volume": "卷三百七十六",
        "no#": 26
    },
    {
        "title": "寒溪",
        "author": "孟郊",
        "biography": "",
        "paragraphs": [
            "霜洗水色盡，寒溪見纖鱗。幸臨虛空鏡，照此殘悴身。",
            "潛滑不自隱，露底瑩更新。豁如君子懷，曾是危陷人。",
            "始明淺俗心，夜結朝已津。淨漱一掬碧，遠消千慮塵。",
            "始知泥步泉，莫與山源鄰。",
            "洛陽岸邊道，孟氏莊前溪。舟行素冰折，聲作青瑤嘶。",
            "綠水結綠玉，白波生白珪。明明寶鏡中，物物天照齊。",
            "仄步下危曲，攀枯聞孀啼。霜芬稍消歇，凝景微茫齊。",
            "癡坐直視聽，戇行失蹤蹊。岸童劚棘勞，語言多悲淒。",
            "曉飲一杯酒，踏雪過清溪。波瀾凍為刀，剸割鳧與鷖。",
            "宿羽皆翦棄，血聲沉沙泥。獨立欲何語，默念心酸嘶。",
            "凍血莫作春，作春生不齊。凍血莫作花，作花發孀啼。",
            "幽幽棘針村，凍死難耕犁。",
            "篙工磓玉星，一路隨迸螢。朔凍哀徹底，獠饞詠潛鯹。",
            "冰齒相磨齧，風音酸鐸鈴。清悲不可逃，洗出纖悉聽。",
            "碧瀲卷已盡，彩縷飛飄零。下躡滑不定，上棲折難停。",
            "哮嘐呷喢冤，仰訴何時寧。",
            "一曲一直水，白龍何鱗鱗。凍飆雜碎號，齏音坑谷辛。",
            "柧椾吃無力，飛走更相仁。猛弓一折弦，餘喘爭來賓。",
            "大嚴此之立，小殺不復陳。皎皎何皎皎，氤氳複氤氳。",
            "瑞晴刷日月，高碧開星辰。獨立兩腳雪，孤吟千慮新。",
            "天欃徒昭昭，箕舌虛齗齗。堯聖不聽汝，孔微亦有臣。",
            "諫書竟成章，古義終難陳。",
            "因凍死得食，殺風仍不休。以兵為仁義，仁義生刀頭。",
            "刀頭仁義腥，君子不可求。波瀾抽劍冰，相劈如仇讎。",
            "尖雪入魚心，魚心明愀愀。怳如罔兩說，似訴割切由。",
            "誰使異方氣，入此中土流。翦盡一月春，閉為百穀幽。",
            "仰懷新霽光，下照疑憂愁。",
            "溪老哭甚寒，涕泗冰珊珊。飛死走死形，雪裂紛心肝。",
            "劍刃凍不割，弓弦強難彈。常聞君子武，不食天殺殘。",
            "斸玉掩骼胔，弔瓊哀闌干。",
            "溪風擺餘凍，溪景銜明春。玉消花滴滴，虯解光鱗鱗。",
            "懸步下清曲，消期濯芳津。千里冰裂處，一勺暖亦仁。",
            "凝精互相洗，漪漣競將新。忽如劍瘡盡，初起百戰身。"
        ],
        "notes": [
            ""
        ],
        "volume": "卷三百七十六",
        "no#": 27
    },
    {
        "title": "立德新居",
        "author": "孟郊",
        "biography": "",
        "paragraphs": [
            "立德何亭亭，西南聳高隅。陽崖泄春意，井圃留冬蕪。",
            "勝引即紆道，幽行豈通衢。碧峰遠相揖，清思誰言孤。",
            "寺秩雖貴家，濁醪良可哺。",
            "聳城架霄漢，潔宅涵絪縕。開門洛北岸，時鎖嵩陽雲。",
            "夜高星辰大，晝長天地分。厚韻屬疏語，薄名謝囂聞。",
            "茲焉有殊隔，永矣難及群。",
            "賓秩已覺厚，私儲常恐多。清貧聊自爾，素責將如何。",
            "儉教先勉力，修襟無餘佗。良棲一枝木，靈巢片葉荷。",
            "仰笑鶤鵬輩，委身拂天波。",
            "疏門不掩水，洛色寒更高。曉碧流視聽，夕清濯衣袍。",
            "為于仁義得，未覺登陟勞。遠岸雪難莫，勁枝風易號。",
            "霜禽各嘯侶，吾亦愛吾曹。",
            "崎嶇有懸步，委曲饒荒尋。遠樹足良木，疏巢無爭禽。",
            "素魄銜夕岸，綠水生曉潯。空曠伊洛視，仿佛瀟湘心。",
            "何必尚遠異，憂勞滿行襟。",
            "懸途多仄足，崎圃無修畦。芳蘭與宿艾，手擷心不迷。",
            "品子懶讀書，轅駒難服犁。虛食日相投，誇腸詎能低。",
            "恥從新學遊，願將古農齊。",
            "都城多聳秀，愛此高縣居。伊雒繞街巷，鴛鴦飛閻閭。",
            "翠景何的礫，霜颸飄空虛。突出萬家表，獨治二畝蔬。",
            "一旬一手版，十日九手鋤。",
            "手鋤手自勖，激勸亦已饒。畏彼梨栗兒，空資玩弄驕。",
            "夜景臥難盡，晝光坐易消。治舊得新義，耕荒生嘉苗。",
            "鋤治苟愜適，心形俱逍遙。",
            "玉蹄裂鳴水，金綬忽照門。拂拭貧士席，拜候丞相轅。",
            "德疏未為高，禮至方覺尊。豈唯耀茲日，可以榮遠孫。",
            "如何一陽朝，獨荷眾瑞繁。",
            "東南富水木，寂寥蔽光輝。此地足文字，及時隘驂騑。",
            "仄雪踏為平，澀行變如飛。令畦生氣色，嘉綠新霏微。",
            "天意資厚養，賢人肯相違。"
        ],
        "notes": [
            ""
        ],
        "volume": "卷三百七十六",
        "no#": 28
    }
]