[
    {
        "title": "扈從幸韋嗣立山莊應制",
        "author": "張說",
        "biography": "",
        "paragraphs": [
            "寒灰飛玉管，湯井駐金輿。既得方明相，還尋大隗居。",
            "懸泉珠貫下，列帳錦屏舒。騎遠林逾密，笳繁穀自虛。",
            "門旗塹複磴，殿幕裹通渠。舞鳳迎公主，雕龍賦婕妤。",
            "地幽天賞洽，酒樂禦筵初。菲才叨侍從，連藻愧應徐。"
        ],
        "notes": [
            ""
        ],
        "volume": "卷八十八",
        "no#": 1
    },
    {
        "title": "奉和聖制喜雪應制",
        "author": "張說",
        "biography": "",
        "paragraphs": [
            "聖德與天同，封巒欲報功。詔書期日下，靈感應時通。",
            "觸石雲呈瑞，含花雪告豐。積如沙照月，散似面從風。",
            "舞集仙台上，歌流帝樂中。遙知百神喜，灑路待行宮。"
        ],
        "notes": [
            ""
        ],
        "volume": "卷八十八",
        "no#": 2
    },
    {
        "title": "奉和聖制寒食作應制",
        "author": "張說",
        "biography": "",
        "paragraphs": [
            "寒食春過半，花穠鳥複嬌。從來禁火日，會接清明朝。",
            "鬥敵雞殊勝，爭球馬絕調。晴空數雲點，香樹百風搖。",
            "改木迎新燧，封田表舊燒。皇情愛嘉節，傳曲與簫韶。"
        ],
        "notes": [
            ""
        ],
        "volume": "卷八十八",
        "no#": 3
    },
    {
        "title": "奉和聖制賜崔日知往潞州應制",
        "author": "張說",
        "biography": "",
        "paragraphs": [
            "聖情留曩鎮，佳氣翊興王。增戟雄都府，高車轉太常。",
            "川橫八練闊，山帶五龍長。連帥初恩命，天人舊紀綱。",
            "餞塗飛禦藻，闔境自生光。明主征循吏，何年下鳳凰。"
        ],
        "notes": [
            ""
        ],
        "volume": "卷八十八",
        "no#": 4
    },
    {
        "title": "春晚侍宴麗正殿探得開字",
        "author": "張說",
        "biography": "",
        "paragraphs": [
            "聖政惟稽古，賓門引上才。坊因購書立，殿為集賢開。",
            "髦彥星辰下，仙章日月回。字如龍負出，韻是鳳銜來。",
            "庭柳餘春駐，宮鶯早夏催。喜承芸閣宴，幸奉柏梁杯。"
        ],
        "notes": [
            ""
        ],
        "volume": "卷八十八",
        "no#": 5
    },
    {
        "title": "奉和聖制花萼樓下宴應制",
        "author": "張說",
        "biography": "",
        "paragraphs": [
            "萬心翹樂宴，三舍緩昌時。山接夏雲險，台留春日遲。",
            "節移芳未歇，興隔賞仍追。醉後傳嘉惠，樓前舞聖慈。",
            "皇恩與時合，天意若人期。故發前旬雨，新垂湛露詩。"
        ],
        "notes": [
            ""
        ],
        "volume": "卷八十八",
        "no#": 6
    },
    {
        "title": "奉和聖制度蒲關應制",
        "author": "張說",
        "biography": "",
        "paragraphs": [
            "蒲阪橫臨晉，華芝曉望秦。關城雄地險，橋路扼天津。",
            "樓映行宮日，堤含宮樹春。黃雲隨寶鼎，紫氣逐真人。",
            "東詠唐虞跡，西觀周漢塵。山河非國寶，明主愛忠臣。"
        ],
        "notes": [
            ""
        ],
        "volume": "卷八十八",
        "no#": 7
    },
    {
        "title": "奉和聖制途經華嶽應制",
        "author": "張說",
        "biography": "",
        "paragraphs": [
            "西嶽鎮皇京，中峰入太清。玉鑾重嶺應，緹騎薄雲迎。",
            "霽日懸高掌，寒空類削成。軒遊會神處，漢幸望仙情。",
            "舊廟青林古，新碑綠字生。群臣原封岱，還駕勒鴻名。"
        ],
        "notes": [
            ""
        ],
        "volume": "卷八十八",
        "no#": 8
    },
    {
        "title": "奉和聖制過王浚墓應制",
        "author": "張說",
        "biography": "",
        "paragraphs": [
            "牛鬥三分國，龍驤一統年。智高寧受制，風急肯回船。",
            "有策擒吳嚭，無言讓范宣。援孤因勢屈，功重為讒偏。",
            "舊跡灰塵散，枯墳故老傳。百代逢明主，何辭死道邊。"
        ],
        "notes": [
            ""
        ],
        "volume": "卷八十八",
        "no#": 9
    },
    {
        "title": "奉和聖制經河上公廟應制",
        "author": "張說",
        "biography": "",
        "paragraphs": [
            "河上無名老，知非漢代人。先探道德要，留待聖明辰。",
            "玄妙為天下，清虛用穀神。化將和氣一，風與太初鄰。",
            "靈廟觀遺像，仙歌入至真。皇心齊萬物，何處不同塵。"
        ],
        "notes": [
            ""
        ],
        "volume": "卷八十八",
        "no#": 10
    },
    {
        "title": "奉和聖制幸鳳湯泉應制",
        "author": "張說",
        "biography": "",
        "paragraphs": [
            "周狩聞岐禮，秦都辨雍名。獻禽天子孝，存老聖皇情。",
            "溫潤宜冬幸，游畋樂歲成。湯雲出水殿，暖氣入山營。",
            "坎意無私潔，幹心稱物平。帝歌流樂府，溪谷也增榮。"
        ],
        "notes": [
            ""
        ],
        "volume": "卷八十八",
        "no#": 11
    },
    {
        "title": "恩賜樂遊園宴",
        "author": "張說",
        "biography": "",
        "paragraphs": [
            "漢苑佳遊地，軒庭近侍臣。共持榮幸日，來賞豔陽春。",
            "饌玉頒王篚，摐金下帝鈞。池台草色遍，宮觀柳條新。",
            "花綬光連榻，朱顏暢飲醇。聖朝多樂事，天意每隨人。"
        ],
        "notes": [
            ""
        ],
        "volume": "卷八十八",
        "no#": 12
    },
    {
        "title": "三月二十日詔宴樂遊園賦得風字",
        "author": "張說",
        "biography": "",
        "paragraphs": [
            "樂游形勝地，表裏望郊宮。北闕連天頂，南山對掌中。",
            "皇恩貸芳月，旬宴美成功。魚戲芙蓉水，鶯啼楊柳風。",
            "春光看欲暮，天澤戀無窮。長袖招斜日，留光待曲終。"
        ],
        "notes": [
            ""
        ],
        "volume": "卷八十八",
        "no#": 13
    },
    {
        "title": "赴集賢院學士上賜宴應制得輝字",
        "author": "張說",
        "biography": "",
        "paragraphs": [
            "侍帝金華講，千齡道固稀。位將賢士設，書共學徒歸。",
            "首命深燕隗，通經淺漢韋。列筵榮賜食，送客愧儒衣。",
            "賀燕窺簷下，遷鶯入殿飛。欲知朝野慶，文教日光輝。"
        ],
        "notes": [
            ""
        ],
        "volume": "卷八十八",
        "no#": 14
    },
    {
        "title": "端午三殿侍宴應制探得魚字",
        "author": "張說",
        "biography": "",
        "paragraphs": [
            "小暑夏弦應，徽音商管初。願齎長命縷，來續大恩餘。",
            "三殿褰珠箔，群官上玉除。助陽嘗麥彘，順節進龜魚。",
            "甘露垂天酒，芝花捧禦書。合丹同蝘蜓，灰骨共蟾蜍。",
            "今日傷蛇意，銜珠遂闕如。"
        ],
        "notes": [
            ""
        ],
        "volume": "卷八十八",
        "no#": 15
    },
    {
        "title": "奉和聖制春中興慶宮酺宴應制",
        "author": "張說",
        "biography": "",
        "paragraphs": [
            "千齡逢啟聖，萬域共來威。慶接郊禋後，酺承農事稀。",
            "禦樓橫廣路，天樂下重闈。鸞鳳調歌曲，虹霓動舞衣。",
            "合聲雲上聚，連步月中歸。物睹恩無外，神和道入微。",
            "鎬京陪樂飲，柏殿奉文飛。徒竭秋雲影，何資春日暉。"
        ],
        "notes": [
            ""
        ],
        "volume": "卷八十八",
        "no#": 16
    },
    {
        "title": "奉和聖制千秋節宴應制",
        "author": "張說",
        "biography": "",
        "paragraphs": [
            "五德生王者，千齡啟聖人。赤光來照夜，黃雲上覆晨。",
            "海縣銜恩久，朝章獻舞新。高居帝座出，夾道眾官陳。",
            "槊杖洗清景，磬管凝秋旻。珠囊含瑞露，金鏡抱仙輪。",
            "何歲無鄉飲，何田不報神。熏歌與名節，傳代幸群臣。"
        ],
        "notes": [
            ""
        ],
        "volume": "卷八十八",
        "no#": 17
    },
    {
        "title": "奉和聖制太行山中言志應制",
        "author": "張說",
        "biography": "",
        "paragraphs": [
            "六龍鳴玉鑾，九折步雲端。河絡南浮近，山經北上難。",
            "羽儀映松雪，戈甲帶春寒。百穀晨笳動，千岩曉仗攢。",
            "皇心感韶節，敷藻念人安。既立省方館，複建禮神壇。",
            "扈蹕參天老，承榮忝夏官。長勤百年意，思見一勝殘。"
        ],
        "notes": [
            ""
        ],
        "volume": "卷八十八",
        "no#": 18
    },
    {
        "title": "奉和禦制與宋璟源幹曜同日上官命宴東堂賜詩應制",
        "author": "張說",
        "biography": "",
        "paragraphs": [
            "大塊熔群品，經生偶聖時。猥承三事命，虛忝百僚師。",
            "右揆謀華碩，前星傅重資。連騫求舊禮，濫典樂賢詩。",
            "賜釜同榮拜，摐金宴宰司。菊花吹禦酒，蘭葉捧天詞。",
            "寶曆休明盛，頹年晷漏衰。少留青史筆，未敢赤松期。"
        ],
        "notes": [
            ""
        ],
        "volume": "卷八十八",
        "no#": 19
    },
    {
        "title": "奉和聖制暇日與兄弟同遊興慶宮作應制",
        "author": "張說",
        "biography": "",
        "paragraphs": [
            "漢武橫汾日，周王宴鎬年。何如造區夏，複此睦親賢。",
            "巢鳳新成閣，飛龍舊躍泉。棣華歌尚在，桐葉戲仍傳。",
            "禁籞氛埃隔，平臺景物連。聖慈良有裕，王道固無偏。",
            "問俗兆人阜，觀風五教宣。獻圖開益地，張樂奏鈞天。",
            "侍酒衢樽滿，詢芻諫鼓懸。永言形友愛，萬國共周旋。"
        ],
        "notes": [
            ""
        ],
        "volume": "卷八十八",
        "no#": 20
    },
    {
        "title": "奉和聖制送王晙巡邊應制",
        "author": "張說",
        "biography": "",
        "paragraphs": [
            "六月歌周雅，三邊遣夏卿。欲施攻戰法，先作簡稽行。",
            "禮樂知謀帥，春秋識用兵。一勞堪定國，萬里即長城。",
            "策有和戎利，威傳破虜名。軍前雨灑道，樓上月臨營。",
            "別藻瑤華降，同衣錦襮榮。關山由義近，戎馬為恩輕。",
            "絲竹路傍散，風雲馬上生。朝廷謂吉甫，邦國望君平。"
        ],
        "notes": [
            ""
        ],
        "volume": "卷八十八",
        "no#": 21
    },
    {
        "title": "將赴朔方軍應制",
        "author": "張說",
        "biography": "",
        "paragraphs": [
            "禮樂逢明主，韜鈐用老臣。恭憑神武策，遠禦鬼方人。",
            "供帳榮恩餞，山川喜詔巡。天文日月麗，朝賦管弦新。",
            "幼志傳三略，衰材謝六鈞。膽由忠作伴，心固道為鄰。",
            "漢保河南地，胡清塞北塵。連年大軍後，不日小康辰。",
            "劍舞輕離別，歌酣忘苦辛。從來思博望，許國不謀身。"
        ],
        "notes": [
            ""
        ],
        "volume": "卷八十八",
        "no#": 22
    },
    {
        "title": "奉和聖制爰因巡省途次舊居應制",
        "author": "張說",
        "biography": "",
        "paragraphs": [
            "蔥郁興王郡，殷憂啟聖圖。周成會西土，漢武幸南都。",
            "歲蔔鑾輿邁，農祠雁政敷。武威棱外域，文教靡中區。",
            "警蹕干戈捧，朝宗萬玉趨。舊藩人事革，新化國容殊。",
            "壁有真龍畫，庭餘鳴鳳梧。叢觴祝堯壽，合鼎獻湯廚。",
            "陽樂寒初變，春恩蟄更蘇。三耆頒命服，五稔複田輸。",
            "君賦大風起，人歌湛露濡。從臣觀玉葉，方願紀靈符。"
        ],
        "notes": [
            ""
        ],
        "volume": "卷八十八",
        "no#": 23
    },
    {
        "title": "宿直溫泉宮羽林獻詩",
        "author": "張說",
        "biography": "",
        "paragraphs": [
            "冬狩美秦正，新豐樂漢行。星陳玄武閣，月對羽林營。",
            "寒木羅霜仗，空山響夜更。恩深靈液暖，節勁古松貞。",
            "文武皆王事，輸心不為名。"
        ],
        "notes": [
            ""
        ],
        "volume": "卷八十八",
        "no#": 24
    },
    {
        "title": "玄武門侍射",
        "author": "張說",
        "biography": "",
        "paragraphs": [
            "射觀通玄闕，兵欄辟禦筵。雕弧月半上，畫的暈重圓。",
            "羿後神幽贊，靈王法暗傳。貫心精四返，飲羽妙三聯。",
            "雪鶴來銜箭，星麟下集弦。一逢軍宴洽，萬慶武功宣。"
        ],
        "notes": [
            ""
        ],
        "volume": "卷八十八",
        "no#": 25
    },
    {
        "title": "扈從南出雀鼠谷",
        "author": "張說",
        "biography": "",
        "paragraphs": [
            "豫動三靈贊，時巡四海威。陝關淩曙出，平路半春歸。",
            "霍鎮迎雲罕，汾河送羽旗。山南柳半密，谷北草全稀。",
            "遲日宜華蓋，和風入袷衣。上林千里近，應見百花飛。"
        ],
        "notes": [
            ""
        ],
        "volume": "卷八十八",
        "no#": 26
    },
    {
        "title": "洛橋北亭詔餞諸刺史",
        "author": "張說",
        "biography": "",
        "paragraphs": [
            "離亭拂禦溝，別曲舞船樓。詔餞朝廷牧，符分海縣憂。",
            "股肱還入郡，父母更臨州。扇逐仁風轉，車隨霖雨流。",
            "恩光水上溢，榮色柳間浮。預待群方最，三公不遠求。"
        ],
        "notes": [
            ""
        ],
        "volume": "卷八十八",
        "no#": 27
    },
    {
        "title": "東都酺宴",
        "author": "張說",
        "biography": "",
        "paragraphs": [
            "堯舜傳天下，同心致太平。吾君內舉聖，遠合至公情。",
            "錫命承丕業，崇親享大名。二天資廣運，兩曜益齊明。",
            "道暢昆蟲樂，恩深朽蠹榮。皇輿久西幸，留鎮在東京。",
            "合宴千官入，分曹百戲呈。樂來嫌景遽，酒著訝寒輕。",
            "喜氣連雲閣，歡呼動洛城。人間知幾代，今日見河清。"
        ],
        "notes": [
            ""
        ],
        "volume": "卷八十八",
        "no#": 28
    },
    {
        "title": "奉酬韋祭酒嗣立偶游龍門北溪忽懷驪山別業呈諸留守之作",
        "author": "張說",
        "biography": "",
        "paragraphs": [
            "石澗泉虛落，松崖路曲回。聞君北溪下，想像南山隈。",
            "近念鼎湖別，遙思雲嶂陪。不同奇覯往，空睹斯文來。",
            "歲後寒初變，春前芳未開。黃蕤嫋岸柳，紫萼折村梅。",
            "盡室茲遊玩，盈門幾樂哉。嗟留洛陽陌，夢詣建章台。",
            "野失巢由性，朝非元凱才。布懷欽遠跡，幽意日塵埃。"
        ],
        "notes": [
            ""
        ],
        "volume": "卷八十八",
        "no#": 29
    },
    {
        "title": "奉酬韋祭酒自湯還都經龍門北溪莊見貽之作",
        "author": "張說",
        "biography": "",
        "paragraphs": [
            "聞君湯井至，瀟灑憩郊林。拂曙攜清賞，披雲覯綠岑。",
            "歡言遊覽意，款曲望歸心。是日期佳客，同山忽異尋。",
            "桃花迂路轉，楊柳間門深。泛舟伊水漲，系馬香樹陰。",
            "繁弦弄水族，嬌吹狎沙禽。春滿汀色媚，景斜嵐氣侵。",
            "懷仁殊未遠，重德匪專臨。來藻敷幽思，連詞報所欽。"
        ],
        "notes": [
            ""
        ],
        "volume": "卷八十八",
        "no#": 30
    },
    {
        "title": "酬崔光祿冬日述懷贈答",
        "author": "張說",
        "biography": "",
        "paragraphs": [
            "徐陳嘗並作，枚馬亦同時。各負當朝譽，俱承明主私。",
            "夫君邁前侶，觀國騁奇姿。山似鳴威鳳，泉如出寶龜。",
            "才雄子雲筆，學廣仲舒帷。紫綬拂三寺，朱門臨九逵。",
            "昔我含香日，聯爾縉雲司。朝攜蘭省步，夕退竹林期。",
            "中路一分手，數載來何遲。求友還相得，群英複在茲。",
            "留台少人務，方駕遞尋追。涉玩懷同賞，沾芳憶共持。",
            "迎賓南澗飲，載妓東城嬉。春郊綠畝秀，秋澗白雲滋。",
            "名畫披人物，良書討滯疑。興來光不惜，歡往跡如遺。",
            "歲晏罷行樂，層城間所思。夜魂燈處厭，朝發鏡前衰。",
            "忽枉崔駰什，兼流韋孟詞。曲高彌寡和，主善代為師。",
            "齊戒觀華玉，留連歎色絲。終慚起予者，何足與言詩。"
        ],
        "notes": [
            ""
        ],
        "volume": "卷八十八",
        "no#": 31
    },
    {
        "title": "同劉給事城南宴集",
        "author": "張說",
        "biography": "",
        "paragraphs": [
            "水竹幽閒地，簪纓近侍臣。雍容乘暇日，瀟灑出囂塵。",
            "樹對思朋鳥，池深入養鱗。管弦高逐吹，歌舞妙含春。",
            "老子叨專席，歡邀隔縉紳。此中情不淺，遙寄賞心人。"
        ],
        "notes": [
            ""
        ],
        "volume": "卷八十八",
        "no#": 32
    },
    {
        "title": "溫泉馮劉二監客舍觀妓",
        "author": "張說",
        "biography": "",
        "paragraphs": [
            "溫谷寒林薄，群遊樂事多。佳人蹀駿馬，乘月夜相過。",
            "秀色然紅黛，嬌香發綺羅。鏡前鸞對舞，琴裏鳳傳歌。",
            "妒寵傾新意，銜恩奈老何。為君留上客，歡笑斂雙蛾。"
        ],
        "notes": [
            ""
        ],
        "volume": "卷八十八",
        "no#": 33
    },
    {
        "title": "寄許八",
        "author": "張說",
        "biography": "",
        "paragraphs": [
            "萬類春皆樂，徂顏獨不怡。年來人更老，花發意先衰。",
            "乳鵲穿壇畫，巢蜂觸網絲。平生美容色，宿昔影中疑。",
            "遠道何由夢，同心在者誰。西風欲誰語，憫默遂無詞。"
        ],
        "notes": [
            ""
        ],
        "volume": "卷八十八",
        "no#": 34
    },
    {
        "title": "送蘇合宮頲",
        "author": "張說",
        "biography": "",
        "paragraphs": [
            "都邑群方首，商泉舊俗訛。變風須愷悌，成化佇弦歌。",
            "疇昔珪璋友，雍容文雅多。振纓遊省闥，鏘玉宰京河。",
            "別曲鸞初下，行軒雉尚過。百壺非餞意，流詠在人和。"
        ],
        "notes": [
            ""
        ],
        "volume": "卷八十八",
        "no#": 35
    },
    {
        "title": "送喬安邑備",
        "author": "張說",
        "biography": "",
        "paragraphs": [
            "書閣移年歲，文明難複辭。歡言冬雪滿，恨別夏雲滋。",
            "外尹方為政，高明自不欺。老人驂馭往，童子狎雛嬉。",
            "日茂西河俗，寂寥東觀期。遙懷秀才令，京洛見新詩。"
        ],
        "notes": [
            ""
        ],
        "volume": "卷八十八",
        "no#": 36
    },
    {
        "title": "送趙二尚書彥昭北伐",
        "author": "張說",
        "biography": "",
        "paragraphs": [
            "虜地河冰合，邊城備此時。兵連紫塞路，將舉白雲司。",
            "提劍榮中貴，銜珠盛出師。日華光組練，風色焰旌旗。",
            "投筆尊前起，橫戈馬上辭。梅花吹別引，楊柳賦歸詩。"
        ],
        "notes": [
            ""
        ],
        "volume": "卷八十八",
        "no#": 37
    },
    {
        "title": "石門別楊六欽望",
        "author": "張說",
        "biography": "",
        "paragraphs": [
            "燕人同竄越，萬里自相哀。影響無期會，江山此地來。",
            "暮年傷泛梗，累日慰寒灰。潮水東南落，浮雲西北回。",
            "俱看石門遠，倚棹兩悲哉。"
        ],
        "notes": [
            ""
        ],
        "volume": "卷八十八",
        "no#": 38
    },
    {
        "title": "南中送北使二首",
        "author": "張說",
        "biography": "",
        "paragraphs": [
            "傳聞合蒲葉，曾向洛陽飛。何日南風至，還隨北使歸。",
            "紅顏渡嶺歇，白首對秋衰。高歌何由見，層堂不可違。",
            "誰憐炎海曲，淚盡血沾衣。",
            "待罪居重譯，窮愁暮雨秋。山臨鬼門路，城繞瘴江流。",
            "人事今如此，生涯尚可求。逢君入鄉縣，傳我念京周。",
            "別恨歸途遠，離言暮景遒。夷歌翻下淚，蘆酒未消愁。",
            "聞有胡兵急，深懷漢國羞。和親先是詐，款塞果為讎。",
            "釋系應分爵，蠲徒幾複侯。廉頗誠未老，孫叔且無謀。",
            "若道馮唐事，皇恩尚可收。"
        ],
        "notes": [
            ""
        ],
        "volume": "卷八十八",
        "no#": 39
    },
    {
        "title": "送趙順直郎中赴安西副大都督",
        "author": "張說",
        "biography": "",
        "paragraphs": [
            "絕鎮功難立，懸軍命匪輕。複承遷相後，彌重任賢情。",
            "將起神仙地，才稱禮樂英。長心堪系虜，短語足論兵。",
            "日授休門法，星教置陣名。龍泉恩已著，燕頷相終成。",
            "月窟窮天遠，河源入塞清。老夫操別翰，承旨頌升平。"
        ],
        "notes": [
            ""
        ],
        "volume": "卷八十八",
        "no#": 40
    },
    {
        "title": "送宋休遠之蜀任",
        "author": "張說",
        "biography": "",
        "paragraphs": [
            "求友殊損益，行道異窮申。綴我平生氣，吐贈薄遊人。",
            "結恩事明主，忍愛遠辭親。色麗成都俗，膏腴蜀水濱。",
            "如何從宦子，堅白共緇磷。日月千齡旦，河山萬族春。",
            "懷鉛書瑞府，橫草事邊塵。不及安人吏，能令王化淳。"
        ],
        "notes": [
            ""
        ],
        "volume": "卷八十八",
        "no#": 41
    },
    {
        "title": "岳州別梁六入朝",
        "author": "張說",
        "biography": "",
        "paragraphs": [
            "遠蒞長沙渚，欣逢賈誼才。江山疲應接，風日複晴開。",
            "江樹雲間斷，湘山水上來。近洲朝鷺集，古戍夜猿哀。",
            "岸杼含蒼捄，河蒲秀紫台。月餘偏地賞，心盡故人杯。",
            "自我違京洛，嗟君此溯洄。容華因別老，交舊與年頹。",
            "夢見長安陌，朝宗實盛哉。"
        ],
        "notes": [
            ""
        ],
        "volume": "卷八十八",
        "no#": 42
    },
    {
        "title": "相州冬日早衙",
        "author": "張說",
        "biography": "",
        "paragraphs": [
            "城外宵鐘斂，閨中曙火殘。朝光曜庭雪，宿凍聚池寒。",
            "正色臨廳事，疑詞定筆端。除苛囹圄息，伐枳吏人寬。",
            "河內功猶淺，淮陽疾未安。鏡中星發變，頓使世情闌。"
        ],
        "notes": [
            ""
        ],
        "volume": "卷八十八",
        "no#": 43
    },
    {
        "title": "嶽州西城",
        "author": "張說",
        "biography": "",
        "paragraphs": [
            "水國何遼曠，風波遂極天。西江三紀合，南浦二湖連。",
            "危堞臨清境，煩憂暫豁然。九圍觀掌內，萬象閱眸前。",
            "日去長沙渚，山橫雲夢田。汀葭變秋色，津樹入寒煙。",
            "潛穴探靈詭，浮生揖聖仙。至今人不見，跡滅事空傳。"
        ],
        "notes": [
            ""
        ],
        "volume": "卷八十八",
        "no#": 44
    },
    {
        "title": "嶽州觀競渡",
        "author": "張說",
        "biography": "",
        "paragraphs": [
            "畫作飛鳧艇，雙雙競拂流。低裝山色變，急棹水華浮。",
            "土尚三閭俗，江傳二女遊。齊歌迎孟姥，獨舞送陽侯。",
            "鼓發南湖溠，標爭西驛樓。並驅常詫速，非畏日光遒。"
        ],
        "notes": [
            ""
        ],
        "volume": "卷八十八",
        "no#": 45
    },
    {
        "title": "對酒行巴陵作",
        "author": "張說",
        "biography": "",
        "paragraphs": [
            "留侯封萬戶，園令壽千金。本為成王業，初由賦上林。",
            "繁榮安足恃，霜露遞相尋。鳥哭楚山外，猿啼湘水陰。",
            "夢中城闕近，天畔海雲深。空對忘憂酌，離憂不去心。"
        ],
        "notes": [
            ""
        ],
        "volume": "卷八十八",
        "no#": 46
    },
    {
        "title": "岳州宴姚紹之",
        "author": "張說",
        "biography": "",
        "paragraphs": [
            "杞梓滯江濱，光華向日新。難兄金作友，媚子玉為人。",
            "山水含秋興，池亭借善鄰。簷松風送靜，院竹鳥來馴。",
            "翠斝吹黃菊，雕盤鱠紫鱗。緩歌將醉舞，為拂繡衣塵。"
        ],
        "notes": [
            ""
        ],
        "volume": "卷八十八",
        "no#": 47
    },
    {
        "title": "嶽州九日宴道觀西閣",
        "author": "張說",
        "biography": "",
        "paragraphs": [
            "搖落長年歎，蹉跎遠宦心。北風嘶代馬，南浦宿陽禽。",
            "佳此黃花酌，酣餘白首吟。涼雲霾楚望，蒙雨蔽荊岑。",
            "登眺思清景，誰將眷濁陰。釣歌出江霧，樵唱入山林。",
            "魚以嘉名采，木為美材侵。大道由中悟，逍遙匪外尋。",
            "參佐多君子，詞華妙賞音。留題洞庭觀，望古意何深。"
        ],
        "notes": [
            ""
        ],
        "volume": "卷八十八",
        "no#": 48
    },
    {
        "title": "嶽州作",
        "author": "張說",
        "biography": "",
        "paragraphs": [
            "水國生秋草，離居再及瓜。山川臨洞穴，風日望長沙。",
            "物土南州異，關河北信賒。日昏聞怪鳥，地熱見修蛇。",
            "遠人夢歸路，瘦馬嘶去家。正有江潭月，徘徊戀九華。"
        ],
        "notes": [
            ""
        ],
        "volume": "卷八十八",
        "no#": 49
    },
    {
        "title": "游洞庭湖",
        "author": "張說",
        "biography": "",
        "paragraphs": [
            "平湖曉望分，仙嶠氣氛氳。鼓枻乘清渚，尋峰弄白雲。",
            "江寒天一色，日靜水重紋。樹坐參猿嘯，沙行入鷺群。",
            "緣源斑筱密，罥徑綠蘿紛。洞穴傳虛應，楓林覺自熏。",
            "雙童有靈藥，願取獻明君。"
        ],
        "notes": [
            ""
        ],
        "volume": "卷八十八",
        "no#": 50
    },
    {
        "title": "巴丘春作",
        "author": "張說",
        "biography": "",
        "paragraphs": [
            "日出洞庭水，春山掛斷霞。江涔相映發，卉木共紛華。",
            "湘戍南浮闊，荊關北望賒。湖陰窺魍魎，丘勢辨巴蛇。",
            "島戶巢為館，漁人艇作家。自憐心問景，三歲客長沙。"
        ],
        "notes": [
            ""
        ],
        "volume": "卷八十八",
        "no#": 51
    },
    {
        "title": "嶽州夜坐",
        "author": "張說",
        "biography": "",
        "paragraphs": [
            "炎洲苦三伏，永日臥孤城。賴此閒庭夜，蕭條夜月明。",
            "獨歌還太息，幽感見餘聲。江近鶴時叫，山深猿屢鳴。",
            "息心觀有欲，棄知返無名。五十知天命，吾其達此生。"
        ],
        "notes": [
            ""
        ],
        "volume": "卷八十八",
        "no#": 52
    },
    {
        "title": "別灉湖",
        "author": "張說",
        "biography": "",
        "paragraphs": [
            "念別灉湖去，浮舟更一臨。千峰出浪險，萬木抱煙深。",
            "南郡延恩渥，東山戀宿心。露花香欲醉，時鳥囀餘音。",
            "涉趣皆留賞，無奇不遍尋。莫言山水間，幽意在鳴琴。"
        ],
        "notes": [
            ""
        ],
        "volume": "卷八十八",
        "no#": 53
    },
    {
        "title": "伯奴邊見歸田賦因投趙侍禦",
        "author": "張說",
        "biography": "",
        "paragraphs": [
            "爾家歎窮鳥，吾族賦歸田。莫道榮枯異，同嗟世網牽。",
            "黃陵浮汨渚，青草會湘川。去國逾三歲，茲山老二年。",
            "寒鴞鳴捨下，昏虎臥籬前。客淚堪斑竹，離亭欲贈荃。",
            "放言久無次，觸興感成篇。"
        ],
        "notes": [
            ""
        ],
        "volume": "卷八十八",
        "no#": 54
    },
    {
        "title": "清遠江峽山寺",
        "author": "張說",
        "biography": "",
        "paragraphs": [
            "流落經荒外，逍遙此梵宮。雲峰吐月白，石壁淡煙紅。",
            "寶塔靈仙湧，懸龕造化功。天香涵竹氣，虛唄引松風。",
            "簷牖飛花入，廊房激水通。猿鳴知穀靜，魚戲辨江空。",
            "靜默將何貴，惟應心境同。"
        ],
        "notes": [
            ""
        ],
        "volume": "卷八十八",
        "no#": 55
    },
    {
        "title": "春雨早雷",
        "author": "張說",
        "biography": "",
        "paragraphs": [
            "東北春風至，飄飄帶雨來。拂黃先變柳，點素早驚梅。",
            "樹藹懸書閣，煙含作賦台。河魚未上凍，江蟄已聞雷。",
            "美人宵夢著，金屏曙不開。無緣一啟齒，空酌萬年杯。"
        ],
        "notes": [
            ""
        ],
        "volume": "卷八十八",
        "no#": 56
    },
    {
        "title": "聞雨",
        "author": "張說",
        "biography": "",
        "paragraphs": [
            "窮冬萬花匝，永夜百憂攢。危戍臨江火，空齋入雨寒。",
            "斷猿知屢別，嘶雁覺虛彈。心對爐灰死，顏隨庭樹殘。",
            "舊恩懷未報，傾膽鏡中看。"
        ],
        "notes": [
            ""
        ],
        "volume": "卷八十八",
        "no#": 57
    },
    {
        "title": "赦歸在道中作",
        "author": "張說",
        "biography": "",
        "paragraphs": [
            "陳焦心息盡，死意不期生。何幸光華旦，流人歸上京。",
            "愁將網共解，服與代俱明。複是三階正，還逢四海平。",
            "誰能定禮樂，為國著功成。"
        ],
        "notes": [
            ""
        ],
        "volume": "卷八十八",
        "no#": 58
    },
    {
        "title": "喜度嶺",
        "author": "張說",
        "biography": "",
        "paragraphs": [
            "東漢興唐曆，南河複禹謀。寧知瘴癘地，生入帝皇州。",
            "雷雨蘇蟲蟄，春陽放學鳩。洄沿炎海畔，登降閩山陬。",
            "嶺路分中夏，川源得上流。見花便獨笑，看草即忘憂。",
            "自始居重譯，天星已再周。鄉關絕歸望，親戚不相求。",
            "棄杖枯還植，窮鱗涸更浮。道消黃鶴去，運啟白駒留。",
            "江妾晨炊黍，津童夜棹舟。盛明良可遇，莫後洛城遊。"
        ],
        "notes": [
            ""
        ],
        "volume": "卷八十八",
        "no#": 59
    }
]