[
    {
        "title": "建元寺晝公與崔秀才見過聯句，與鄭奉禮說同作",
        "author": "皇甫曾",
        "biography": "",
        "paragraphs": [
            "人閑宜歲晚，道者訪幽期。獨與寒山別，行當暮雪時。——皇甫曾",
            "柏台辭漢主，竹寺寄潛師。荷策知君待，開門笑我遲。——皎然",
            "暮階縣雨足，寒吹繞松枝，理辯塵心妄，經分梵字疑。——鄭說",
            "久承黃紙詔，曾賦碧雲詩。然諾驚相許，風流話所思。——崔子向",
            "筌忘心己默，磬發夜何其。願結求羊侶，名山從所之。——皇甫曾"
        ],
        "notes": [
            ""
        ],
        "volume": "卷七百八十九",
        "no#": 1
    },
    {
        "title": "建元寺西院寄李員外縱聯句",
        "author": "皇甫曾",
        "biography": "",
        "paragraphs": [
            "寄隱霜台客，相思粉署人。——崔子向",
            "誠知阡陌近，無奈別離頻。——皇甫曾",
            "夜色迷雙樹，鐘聲警四鄰。——鄭說",
            "散才徒仰鮑，歸夢遠知秦。——臺上",
            "雨帶清笳發，花驚夕漏春。——皎然",
            "招搖隨步錫，仿佛聽行輪。——崔子向",
            "要路推高足，空林寄一身。——皇甫曾",
            "盛名知獨擅，良會憶相親。——鄭說",
            "稍滌心中垢，都遺陌上塵。——崔子向",
            "今宵此堂集，何事少遺民。——皎然"
        ],
        "notes": [
            ""
        ],
        "volume": "卷七百八十九",
        "no#": 2
    },
    {
        "title": "中元日鮑端公宅遇吳天師聯句",
        "author": "嚴維",
        "biography": "",
        "paragraphs": [
            "道流為柱史，教戒下真仙。——嚴維",
            "共契中元會，初修內景篇。——鮑防",
            "游方依地僻，蔔室喜牆連。——謝良輔",
            "寶笥開金籙，華池漱玉泉。——杜弈",
            "怪龍隨羽翼，青節降雲煙。——李清",
            "昔去遺丹灶，今來變海田。——劉蕃",
            "養形奔二景，煉骨度千年。——謝良弼",
            "騎竹投陂裏，攜壺掛牖邊。——鄭概",
            "洞中嘗入靜，河上舊談玄。——陳元初",
            "伊洛笙歌遠，蓬壺日月偏。——樊珣",
            "青騾薊訓引，白犬伯陽牽。——丘丹",
            "法受相君後，心存象帝先。——呂渭",
            "道成能縮地，功滿欲升天。——范淹",
            "何意迷孤性，含情戀數賢。——吳筠"
        ],
        "notes": [
            ""
        ],
        "volume": "卷七百八十九",
        "no#": 3
    },
    {
        "title": "酒語聯句，各分一字",
        "author": "嚴維",
        "biography": "",
        "paragraphs": [
            "山簡酣歌倒接z5，——劉蕃",
            "看朱成碧無所知。——鮑防",
            "耳鳴目眩駟馬馳，——謝良輔",
            "口稱童羖腹鴟夷。——嚴維",
            "兀然落帽灌酒卮，——沈仲昌",
            "太常吏部相對時。——嚴維",
            "藉糟枕麹浮酒池，——丘丹",
            "甕間籬下臥不移。——呂渭",
            "叫呼不應無事悲，——鄭概",
            "千日一醒知是誰。——陳元初",
            "左傾右倒人避之。——迥"
        ],
        "notes": [
            ""
        ],
        "volume": "卷七百八十九",
        "no#": 4
    },
    {
        "title": "一字至九字詩聯句",
        "author": "嚴維",
        "biography": "",
        "paragraphs": [
            "東，西，——鮑防",
            "步月，尋溪。——嚴維",
            "鳥已宿，猿又啼。——鄭概",
            "狂流礙石，迸筍穿溪。——成用",
            "望望人煙遠，行行蘿徑迷。——陳元初",
            "探題只應盡墨，持贈更欲封泥。——陳元初",
            "松下流時何歲月，雲中幽處屢攀躋。——張叔政",
            "乘興不知山路遠近，緣情莫問日過高低。——賈弇",
            "靜聽林下潺潺足湍瀨，厭問城中喧喧多鼓鼙。——周頌"
        ],
        "notes": [
            ""
        ],
        "volume": "卷七百八十九",
        "no#": 5
    },
    {
        "title": "宣上人病中相尋聯句",
        "author": "李益",
        "biography": "",
        "paragraphs": [
            "策杖迎詩客，歸房理病身。閑收無效藥，遍寄有情人。——廣宣",
            "草木分千品，方書問六陳。還知一室內，我爾即天親。——李益"
        ],
        "notes": [
            ""
        ],
        "volume": "卷七百八十九",
        "no#": 6
    },
    {
        "title": "八月十五夜宣上人獨游安國寺山庭院步人遲…乘興聯句",
        "author": "李益",
        "biography": "",
        "paragraphs": [
            "九重城接天花界，三五秋生一夜風。——廣宣",
            "行聽漏聲雲散後，遙聞天語月明中。——廣宣",
            "含涼閣迥通仙掖，承露盤高出上宮。——李益",
            "誰問獨愁門外客，清談不與此宵同。——李益"
        ],
        "notes": [
            ""
        ],
        "volume": "卷七百八十九",
        "no#": 7
    },
    {
        "title": "重陽夜集蘭陵居與宣上人聯句",
        "author": "李益",
        "biography": "",
        "paragraphs": [
            "蟋蟀催寒服，茱萸滴露房。酒巡明刻燭，籬菊暗尋芳。——李益",
            "新月和秋露，繁星混夜霜。登高今夕事，九九是天長。——廣宣"
        ],
        "notes": [
            ""
        ],
        "volume": "卷七百八十九",
        "no#": 8
    },
    {
        "title": "與宣供奉攜癭尊歸杏溪園聯句",
        "author": "李益",
        "biography": "",
        "paragraphs": [
            "千畦抱甕園，一酌癭尊酒。唯有沃洲僧，時過杏溪臾。——李益",
            "追歡君適性，獨飲我空口。儒釋事雖殊，文章意多偶。——廣宣"
        ],
        "notes": [
            ""
        ],
        "volume": "卷七百八十九",
        "no#": 9
    },
    {
        "title": "蘭陵僻居聯句",
        "author": "李益",
        "biography": "",
        "paragraphs": [
            "潘嶽閒居賦，陶潛獨酌謠。二賢成往事，三徑是今朝。——廣宣",
            "生幸逢唐運，昌時奉帝堯。進思諧啟沃，退混即漁樵。——李益",
            "蠹簡封延閣，雕闌閟上霄。相從清曠地，秋露挹蘭苕。——杜羔"
        ],
        "notes": [
            ""
        ],
        "volume": "卷七百八十九",
        "no#": 10
    },
    {
        "title": "天津橋南山中各題一句",
        "author": "李益",
        "biography": "",
        "paragraphs": [
            "野坐分苔席，——李益",
            "山行繞菊叢。——韋執中",
            "雲衣惹不破，——諸葛覺",
            "秋色望來空。——賈島"
        ],
        "notes": [
            ""
        ],
        "volume": "卷七百八十九",
        "no#": 11
    },
    {
        "title": "紅樓下聯句",
        "author": "李益",
        "biography": "",
        "paragraphs": [
            "佛刹接重城，紅樓切太清。紫雲連照耀，丹檻郁崢嶸。——廣宣",
            "榱棟煙虹入，軒窗日月平。參差五陵晚，分背八川明。——李益",
            "松韻風初過，蓮陂浪欲傾。敬瞻疑湧見，圍繞學無生。——杜羔"
        ],
        "notes": [
            ""
        ],
        "volume": "卷七百八十九",
        "no#": 12
    },
    {
        "title": "賦應門照綠苔",
        "author": "李益",
        "biography": "",
        "paragraphs": [
            "宮闕何年月，應門何歲苔。清光一以照，白露共裴回。——李益",
            "珠履久行絕，玉房重未開。妾心正如此，昭陽歌吹來。——法振"
        ],
        "notes": [
            ""
        ],
        "volume": "卷七百八十九",
        "no#": 13
    },
    {
        "title": "寄司空曙李端聯句",
        "author": "耿湋",
        "biography": "",
        "paragraphs": [
            "長安一分首，萬里隔煙波。——王早",
            "海上青山暮，天涯白髮多。——耿湋",
            "尋僧因看竹，訪道或求鵝。——辛晃",
            "雲樹無猿鳥，陰崖足薜蘿。——耿湋",
            "醉中留越客，興裏眄庭柯。——辛晃",
            "黃葉身仍逐，丹霄背未摩。——耿湋",
            "別愁連旦暮，歸夢繞關河。——辛晃",
            "高柳寒蟬對，空階夜雨和。——耿湋",
            "年華空荏苒，名宦轉蹉跎。——辛晃",
            "南陌東城路，春來幾度過。——耿湋"
        ],
        "notes": [
            ""
        ],
        "volume": "卷七百八十九",
        "no#": 14
    },
    {
        "title": "連句多暇贈陸三山人",
        "author": "耿湋",
        "biography": "",
        "paragraphs": [
            "一生為墨客，幾世作茶仙。——耿湋",
            "喜是攀闌者，慚非負鼎賢。——陸羽",
            "禁門聞曙漏，顧渚入晨煙。——耿湋",
            "拜井孤城裏，攜籠萬壑前。——陸羽",
            "閑喧悲異趣，語默取同年。——耿湋",
            "曆落驚相偶，衰羸猥見憐。——陸羽",
            "詩書聞講誦，文雅接蘭荃。——耿湋",
            "未敢重芳席，焉能弄彩箋。——陸羽",
            "黑池流研水，徑石澀苔錢。——耿湋",
            "何事親香案，無端狎釣船。——陸羽",
            "野中求逸禮，江上訪遺編。——耿湋",
            "莫發搜歌意，予心或不然。——陸羽"
        ],
        "notes": [
            ""
        ],
        "volume": "卷七百八十九",
        "no#": 15
    },
    {
        "title": "道州春日感興",
        "author": "李景儉",
        "biography": "",
        "paragraphs": [
            "始見花滿枝，又看花滿地。——李景儉",
            "且持增氣酒，莫滴傷心淚。——呂溫",
            "深誠長鬱結，芳晨自妍媚。——呂恭",
            "嘯歌聊永日，誰知此時意。——李景儉"
        ],
        "notes": [
            ""
        ],
        "volume": "卷七百八十九",
        "no#": 16
    },
    {
        "title": "中秋夜聽歌聯句",
        "author": "武元衡",
        "biography": "",
        "paragraphs": [
            "此夕來奔月，何時去上天。——崔備",
            "雲鬟方自照，玉腕更呈鮮。——裴度",
            "燕婉人間意，飄颻物外緣。——柳公綽",
            "詩裁明月扇，歌索想夫憐。——武元衡",
            "暗染荀香久，長隨楚夢偏。——盧放",
            "會當來彩鳳。仿佛逐神仙。——盧士玫"
        ],
        "notes": [
            ""
        ],
        "volume": "卷七百八十九",
        "no#": 17
    }
]