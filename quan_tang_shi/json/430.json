[
    {
        "title": "題潯陽樓",
        "author": "白居易",
        "biography": "",
        "paragraphs": [
            "常愛陶彭澤，文思何高玄。又怪韋江州，詩情亦清閒。",
            "今朝登此樓，有以知其然。大江寒見底，匡山青倚天。",
            "深夜湓浦月，平旦爐峰煙。清輝與靈氣，日夕供文篇。",
            "我無二人才，孰為來其間。因高偶成句，俯仰愧江山。"
        ],
        "notes": [
            ""
        ],
        "volume": "卷四百三十",
        "no#": 1
    },
    {
        "title": "訪陶公舊宅",
        "author": "白居易",
        "biography": "",
        "paragraphs": [
            "垢塵不汙玉，靈鳳不啄膻。嗚呼陶靖節，生彼晉宋間。",
            "心實有所守，口終不能言。永惟孤竹子，拂衣首陽山。",
            "夷齊各一身，窮餓未為難。先生有五男，與之同饑寒。",
            "腸中食不充，身上衣不完。連征竟不起，斯可謂真賢。",
            "我生君之後，相去五百年。每讀五柳傳，目想心拳拳。",
            "昔常詠遺風，著為十六篇。今來訪故宅，森若君在前。",
            "不慕尊有酒，不慕琴無弦。慕君遺榮利，老死此丘園。",
            "柴桑古村落，栗裏舊山川。不見籬下菊，但餘墟中煙。",
            "子孫雖無聞，族氏猶未遷。每逢姓陶人，使我心依然。"
        ],
        "notes": [
            ""
        ],
        "volume": "卷四百三十",
        "no#": 2
    },
    {
        "title": "北亭",
        "author": "白居易",
        "biography": "",
        "paragraphs": [
            "廬宮山下州，湓浦沙邊宅。宅北倚高岡，迢迢數千尺。",
            "上有青青竹，竹間多白石。茅亭居上頭，豁達門四辟。",
            "前楹捲簾箔，北牖施床席。江風萬里來，吹我涼淅淅。",
            "日高公府歸，巾笏隨手擲。脫衣恣搔首，坐臥任所適。",
            "時傾一杯酒，曠望湖天夕。口詠獨酌謠，目送歸飛翮。",
            "慚無出塵操，未免折腰役。偶獲此閒居，謬似高人跡。"
        ],
        "notes": [
            ""
        ],
        "volume": "卷四百三十",
        "no#": 3
    },
    {
        "title": "泛湓水",
        "author": "白居易",
        "biography": "",
        "paragraphs": [
            "四月未全熱，麥涼江氣秋。湖山處處好，最愛湓水頭。",
            "湓水從東來，一派入江流。可憐似縈帶，中有隨風舟。",
            "命酒一臨泛，舍鞍揚棹謳。放回岸傍馬，去逐波間鷗。",
            "煙浪始渺渺，風襟亦悠悠。初疑上河漢，中若尋瀛洲。",
            "汀樹綠拂地，沙草芳未休。青蘿與紫葛，枝蔓垂相樛。",
            "系纜步平岸，回頭望江州。城雉映水見，隱隱如蜃樓。",
            "日入意未盡，將歸複少留。到官行半歲，今日方一遊。",
            "此地來何暮，可以寫吾憂。"
        ],
        "notes": [
            ""
        ],
        "volume": "卷四百三十",
        "no#": 4
    },
    {
        "title": "答故人",
        "author": "白居易",
        "biography": "",
        "paragraphs": [
            "故人對酒歎，歎我在天涯。見我昔榮遇，念我今蹉跎。",
            "問我為司馬，官意複如何。答雲且勿歎，聽我為君歌。",
            "我本蓬蓽人，鄙賤劇泥沙。讀書未百卷，信口嘲風花。",
            "自從筮仕來，六命三登科。顧慚虛劣姿，所得亦已多。",
            "散員足庇身，薄俸可資家。省分輒自愧，豈為不遇耶。",
            "煩君對杯酒，為我一咨蹉。"
        ],
        "notes": [
            ""
        ],
        "volume": "卷四百三十",
        "no#": 5
    },
    {
        "title": "官舍內新鑿小池",
        "author": "白居易",
        "biography": "",
        "paragraphs": [
            "簾下開小池，盈盈水方積。中底鋪白沙，四隅甃青石。",
            "勿言不深廣，但取幽人適。泛灩微雨朝，泓澄明月夕。",
            "豈無大江水，波浪連天白。未如床席間，方丈深盈尺。",
            "清淺可狎弄，昏煩聊漱滌。最愛曉暝時，一片秋天碧。"
        ],
        "notes": [
            ""
        ],
        "volume": "卷四百三十",
        "no#": 6
    },
    {
        "title": "宿簡寂觀",
        "author": "白居易",
        "biography": "",
        "paragraphs": [
            "岩白雲尚屯，林紅葉初隕。秋光引閒步，不知身遠近。",
            "夕投靈洞宿，臥覺塵機泯。名利心既忘，市朝夢亦盡。",
            "暫來尚如此，況乃終身隱。何以療夜饑，一匙雲母粉。"
        ],
        "notes": [
            ""
        ],
        "volume": "卷四百三十",
        "no#": 7
    },
    {
        "title": "讀謝靈運詩",
        "author": "白居易",
        "biography": "",
        "paragraphs": [
            "吾聞達士道，窮通順冥數。通乃朝廷來，窮即江湖去。",
            "謝公才廓落，與世不相遇。壯志鬱不用，須有所泄處。",
            "泄為山水詩，逸韻諧奇趣。大必籠天海，細不遺草樹。",
            "豈惟玩景物，亦欲攄心素。往往即事中，未能忘興諭。",
            "因知康樂作，不獨在章句。"
        ],
        "notes": [
            ""
        ],
        "volume": "卷四百三十",
        "no#": 8
    },
    {
        "title": "北亭獨宿",
        "author": "白居易",
        "biography": "",
        "paragraphs": [
            "悄悄壁下床，紗籠耿殘燭。夜半獨眠覺，疑在僧房宿。"
        ],
        "notes": [
            ""
        ],
        "volume": "卷四百三十",
        "no#": 9
    },
    {
        "title": "約心",
        "author": "白居易",
        "biography": "",
        "paragraphs": [
            "黑鬢絲雪侵，青袍塵土涴。兀兀複騰騰，江城一上佐。",
            "朝就高齋上，熏然負暄臥。晚下小池前，澹然臨水坐。",
            "已約終身心，長如今日過。"
        ],
        "notes": [
            ""
        ],
        "volume": "卷四百三十",
        "no#": 10
    },
    {
        "title": "晚望",
        "author": "白居易",
        "biography": "",
        "paragraphs": [
            "江城寒角動，沙洲夕鳥還。獨在高亭上，西南望遠山。"
        ],
        "notes": [
            ""
        ],
        "volume": "卷四百三十",
        "no#": 11
    },
    {
        "title": "早春",
        "author": "白居易",
        "biography": "",
        "paragraphs": [
            "雪消冰又釋，景和風複暄。滿庭田地濕，薺葉生牆根。",
            "官舍悄無事，日西斜掩門。不開莊老卷，欲與何人言。"
        ],
        "notes": [
            ""
        ],
        "volume": "卷四百三十",
        "no#": 12
    },
    {
        "title": "春寢",
        "author": "白居易",
        "biography": "",
        "paragraphs": [
            "何處春暄來，微和生血氣。氣熏肌骨暢，東窗一昏睡。",
            "是時正月晦，假日無公事。爛熳不能休，自午將及未。",
            "緬思少健日，甘寢常自恣。一從衰疾來，枕上無此味。"
        ],
        "notes": [
            ""
        ],
        "volume": "卷四百三十",
        "no#": 13
    },
    {
        "title": "睡起晏坐",
        "author": "白居易",
        "biography": "",
        "paragraphs": [
            "後亭晝眠足，起坐春景暮。新覺眼猶昏，無思心正住。",
            "澹寂歸一性，虛閑遺萬慮。了然此時心，無物可譬喻。",
            "本是無有鄉，亦名不用處。行禪與坐忘，同歸無異路。"
        ],
        "notes": [
            ""
        ],
        "volume": "卷四百三十",
        "no#": 14
    },
    {
        "title": "詠懷",
        "author": "白居易",
        "biography": "",
        "paragraphs": [
            "盡日松下坐，有時池畔行。行立與坐臥，中懷澹無營。",
            "不覺流年過，亦任白髮生。不為世所薄，安得遂閒情。"
        ],
        "notes": [
            ""
        ],
        "volume": "卷四百三十",
        "no#": 15
    },
    {
        "title": "春遊二林寺",
        "author": "白居易",
        "biography": "",
        "paragraphs": [
            "下馬二林寺，翛然進輕策。朝為公府吏，暮作靈山客。",
            "二月匡廬北，冰雪始消釋。陽叢抽茗芽，陰竇泄泉脈。",
            "熙熙風土暖，藹藹雲嵐積。散作萬壑春，凝為一氣碧。",
            "身閑易飄泊，官散無牽迫。緬彼十八人，古今同此適。",
            "是年淮寇起，處處興兵革。智士勞思謀，戎臣苦征役。",
            "獨有不才者，山中弄泉石。"
        ],
        "notes": [
            ""
        ],
        "volume": "卷四百三十",
        "no#": 16
    },
    {
        "title": "出山吟",
        "author": "白居易",
        "biography": "",
        "paragraphs": [
            "朝詠遊仙詩，暮歌采薇曲。臥雲坐白石，山中十五宿。",
            "行隨出洞水，回別緣岩竹。早晚重來遊，心期瑤草綠。"
        ],
        "notes": [
            ""
        ],
        "volume": "卷四百三十",
        "no#": 17
    },
    {
        "title": "歲暮",
        "author": "白居易",
        "biography": "",
        "paragraphs": [
            "已任時命去，亦從歲月除。中心一調伏，外累盡空虛。",
            "名宦意已矣，林泉計何如。擬近東林寺，溪邊結一廬。"
        ],
        "notes": [
            ""
        ],
        "volume": "卷四百三十",
        "no#": 18
    },
    {
        "title": "聞早鶯",
        "author": "白居易",
        "biography": "",
        "paragraphs": [
            "日出眠未起，屋頭聞早鶯。忽如上林曉，萬年枝上鳴。",
            "憶為近臣時，秉筆直承明。春深視草暇，旦暮聞此聲。",
            "今聞在何處，寂寞潯陽城。鳥聲信如一，分別在人情。",
            "不作天涯意，豈殊禁中聽。"
        ],
        "notes": [
            ""
        ],
        "volume": "卷四百三十",
        "no#": 19
    },
    {
        "title": "栽杉",
        "author": "白居易",
        "biography": "",
        "paragraphs": [
            "勁葉森利劍，孤莖挺端標。才高四五尺，勢若干青霄。",
            "移栽東窗前，愛爾寒不凋。病夫臥相對，日夕閑蕭蕭。",
            "昨為山中樹，今為簷下條。雖然遇賞玩，無乃近塵囂。",
            "猶勝澗穀底，埋沒隨眾樵。不見鬱鬱松，委質山上苗。"
        ],
        "notes": [
            ""
        ],
        "volume": "卷四百三十",
        "no#": 20
    },
    {
        "title": "過李生",
        "author": "白居易",
        "biography": "",
        "paragraphs": [
            "蘋小蒲葉短，南湖春水生。子近湖邊住，靜境稱高情。",
            "我為郡司馬，散拙無所營。使君知性野，衙退任閑行。",
            "行攜小榼出，逢花輒獨傾。半酣到子舍，下馬扣柴荊。",
            "何以引我步，繞籬竹萬莖。何以醒我酒，吳音吟一聲。",
            "須臾進野飯，飯稻茹芹英。白甌青竹箸，儉潔無膻腥。",
            "欲去複裴回，夕鴉已飛鳴。何當重遊此，待君湖水平。"
        ],
        "notes": [
            ""
        ],
        "volume": "卷四百三十",
        "no#": 21
    },
    {
        "title": "詠意",
        "author": "白居易",
        "biography": "",
        "paragraphs": [
            "常聞南華經，巧勞智憂愁。不如無能者，飽食但遨遊。",
            "平生愛慕道，今日近此流。自來潯陽郡，四序忽已周。",
            "不分物黑白，但與時沉浮。朝餐夕安寢，用是為身謀。",
            "此外即閑放，時尋山水幽。春遊慧遠寺，秋上庾公樓。",
            "或吟詩一章，或飲茶一甌。身心一無系，浩浩如虛舟。",
            "富貴亦有苦，苦在心危憂。貧賤亦有樂，樂在身自由。"
        ],
        "notes": [
            ""
        ],
        "volume": "卷四百三十",
        "no#": 22
    },
    {
        "title": "食筍",
        "author": "白居易",
        "biography": "",
        "paragraphs": [
            "此州乃竹鄉，春筍滿山谷。山夫折盈抱，抱來早市鬻。",
            "物以多為賤，雙錢易一束。置之炊甑中，與飯同時熟。",
            "紫籜坼故錦，素肌擘新玉。每日遂加餐，經時不思肉。",
            "久為京洛客，此味常不足。且食勿踟躕，南風吹作竹。"
        ],
        "notes": [
            ""
        ],
        "volume": "卷四百三十",
        "no#": 23
    },
    {
        "title": "游石門澗",
        "author": "白居易",
        "biography": "",
        "paragraphs": [
            "石門無舊徑，披榛訪遺跡。時逢山水秋，清輝如古昔。",
            "常聞慧遠輩，題詩此岩壁。雲覆莓苔封，蒼然無處覓。",
            "蕭疏野生竹，崩剝多年石。自從東晉後，無複人遊歷。",
            "獨有秋澗聲，潺湲空旦夕。"
        ],
        "notes": [
            ""
        ],
        "volume": "卷四百三十",
        "no#": 24
    },
    {
        "title": "招東鄰",
        "author": "白居易",
        "biography": "",
        "paragraphs": [
            "小榼二升酒，新簟六尺床。能來夜話否，池畔欲秋涼。"
        ],
        "notes": [
            ""
        ],
        "volume": "卷四百三十",
        "no#": 25
    },
    {
        "title": "題元十八溪亭",
        "author": "白居易",
        "biography": "",
        "paragraphs": [
            "怪君不喜仕，又不遊州裏。今日到幽居，了然知所以。",
            "宿君石溪亭，潺湲聲滿耳。飲君螺杯酒，醉臥不能起。",
            "見君五老峰，益悔居城市。愛君三男兒，始歎身無子。",
            "余方爐峰下，結室為居士。山北與山東，往來從此始。"
        ],
        "notes": [
            ""
        ],
        "volume": "卷四百三十",
        "no#": 26
    },
    {
        "title": "香爐峰下新置草堂，即事詠懷，題于石上",
        "author": "白居易",
        "biography": "",
        "paragraphs": [
            "香爐峰北面，遺愛寺西偏。白石何鑿鑿，清流亦潺潺。",
            "有松數十株，有竹千餘竿。松張翠傘蓋，竹倚青琅玕。",
            "其下無人居，悠哉多歲年。有時聚猿鳥，終日空風煙。",
            "時有沉冥子，姓白字樂天。平生無所好，見此心依然。",
            "如獲終老地，忽乎不知還。架岩結茅宇，斫壑開茶園。",
            "何以洗我耳，屋頭飛落泉。何以淨我眼，砌下生白蓮。",
            "左手攜一壺，右手挈五弦。傲然意自足，箕踞於其間。",
            "興酣仰天歌，歌中聊寄言。言我本野夫，誤為世網牽。",
            "時來昔捧日，老去今歸山。倦鳥得茂樹，涸魚返清源。",
            "舍此欲焉往，人間多險艱。"
        ],
        "notes": [
            ""
        ],
        "volume": "卷四百三十",
        "no#": 27
    },
    {
        "title": "草堂前新開一池，養魚種荷，日有幽趣",
        "author": "白居易",
        "biography": "",
        "paragraphs": [
            "淙淙三峽水，浩浩萬頃陂。未如新塘上，微風動漣漪。",
            "小萍加泛泛，初蒲正離離。紅鯉二三寸，白蓮八九枝。",
            "繞水欲成徑，護堤方插籬。已被山中客，呼作白家池。"
        ],
        "notes": [
            ""
        ],
        "volume": "卷四百三十",
        "no#": 28
    },
    {
        "title": "白雲期",
        "author": "白居易",
        "biography": "",
        "paragraphs": [
            "三十氣太壯，胸中多是非。六十身太老，四體不支持。",
            "四十至五十，正是退閒時。年長識命分，心慵少營為。",
            "見酒興猶在，登山力未衰。吾年幸當此，且與白雲期。"
        ],
        "notes": [
            ""
        ],
        "volume": "卷四百三十",
        "no#": 29
    },
    {
        "title": "登香爐峰頂",
        "author": "白居易",
        "biography": "",
        "paragraphs": [
            "迢迢香爐峰，心存耳目想。終年牽物役，今日方一往。",
            "攀蘿蹋危石，手足勞俯仰。同遊三四人，兩人不敢上。",
            "上到峰之頂，目眩神怳怳。高低有萬尋，闊狹無數丈。",
            "不窮視聽界，焉識宇宙廣。江水細如繩，湓城小於掌。",
            "紛吾何屑屑，未能脫塵鞅。歸去思自嗟，低頭入蟻壤。"
        ],
        "notes": [
            ""
        ],
        "volume": "卷四百三十",
        "no#": 30
    },
    {
        "title": "答崔侍郎、錢舍人書問，因繼以詩",
        "author": "白居易",
        "biography": "",
        "paragraphs": [
            "旦暮兩蔬食，日中一閑眠。便是了一日，如此已三年。",
            "心不擇時適，足不揀地安。窮通與遠近，一貫無兩端。",
            "常見今之人，其心或不然。在勞則念息，處靜已思喧。",
            "如是用身心，無乃自傷殘。坐輸憂惱便，安得形神全。",
            "吾有二道友，藹藹崔與錢。同飛青雲路，獨墮黃泥泉。",
            "歲暮物萬變，故情何不遷。應為平生心，與我同一源。",
            "帝鄉遠于日，美人高在天。誰謂萬里別，常若在目前。",
            "泥泉樂者魚，雲路遊者鸞。勿言雲泥異，同在逍遙間。",
            "因君問心地，書後偶成篇。慎勿說向人，人多笑此言。"
        ],
        "notes": [
            ""
        ],
        "volume": "卷四百三十",
        "no#": 31
    },
    {
        "title": "烹葵",
        "author": "白居易",
        "biography": "",
        "paragraphs": [
            "昨臥不夕食，今起乃朝饑。貧廚何所有，炊稻烹秋葵。",
            "紅粒香複軟，綠英滑且肥。饑來止於飽，飽後複何思。",
            "憶昔榮遇日，迨今窮退時。今亦不凍餒，昔亦無餘資。",
            "口既不減食，身又不減衣。撫心私自問，何者是榮衰。",
            "勿學常人意，其間分是非。"
        ],
        "notes": [
            ""
        ],
        "volume": "卷四百三十",
        "no#": 32
    },
    {
        "title": "小池二首",
        "author": "白居易",
        "biography": "",
        "paragraphs": [
            "晝倦前齋熱，晚愛小池清。映林餘景沒，近水微涼生。",
            "坐把蒲葵扇，閑吟三兩聲。",
            "有意不在大，湛湛方丈餘。荷側瀉清露，萍開見遊魚。",
            "每一臨此坐，憶歸青溪居。"
        ],
        "notes": [
            ""
        ],
        "volume": "卷四百三十",
        "no#": 33
    },
    {
        "title": "閉關",
        "author": "白居易",
        "biography": "",
        "paragraphs": [
            "我心忘世久，世亦不我幹。遂成一無事，因得長掩關。",
            "掩關來幾時，仿佛二三年。著書已盈帙，生子欲能言。",
            "始悟身向老，複悲世多艱。回顧趨時者，役役塵壤間。",
            "歲暮竟何得，不如且安閒。"
        ],
        "notes": [
            ""
        ],
        "volume": "卷四百三十",
        "no#": 34
    },
    {
        "title": "弄龜羅",
        "author": "白居易",
        "biography": "",
        "paragraphs": [
            "有侄始六歲，字之為阿龜。有女生三年，其名曰羅兒。",
            "一始學笑語，一能誦歌詩。朝戲抱我足，夜眠枕我衣。",
            "汝生何其晚，我年行已衰。物情小可念，人意老多慈。",
            "酒美竟須壞，月圓終有虧。亦如恩愛緣，乃是憂惱資。",
            "舉世同此累，吾安能去之。"
        ],
        "notes": [
            ""
        ],
        "volume": "卷四百三十",
        "no#": 35
    },
    {
        "title": "截樹",
        "author": "白居易",
        "biography": "",
        "paragraphs": [
            "種樹當前軒，樹高柯葉繁。惜哉遠山色，隱此蒙籠間。",
            "一朝持斧斤，手自截其端。萬葉落頭上，千峰來面前。",
            "忽似決雲霧，豁達睹青天。又如所念人，久別一款顏。",
            "始有清風至，稍見飛鳥還。開懷東南望，目遠心遼然。",
            "人各有偏好，物莫能兩全。豈不愛柔條，不如見青山。"
        ],
        "notes": [
            ""
        ],
        "volume": "卷四百三十",
        "no#": 36
    },
    {
        "title": "望江樓上作",
        "author": "白居易",
        "biography": "",
        "paragraphs": [
            "江畔百尺樓，樓前千里道。憑高望平遠，亦足舒懷抱。",
            "驛路使憧憧，關防兵草草。及茲多事日，尤覺閒人好。",
            "我年過不惑，休退誠非早。從此拂塵衣，歸山未為老。"
        ],
        "notes": [
            ""
        ],
        "volume": "卷四百三十",
        "no#": 37
    },
    {
        "title": "題座隅",
        "author": "白居易",
        "biography": "",
        "paragraphs": [
            "手不任執殳，肩不能荷鋤。量力揆所用，曾不敵一夫。",
            "幸因筆硯功，得升仕進途。曆官凡五六，祿俸及妻孥。",
            "左右有兼僕，出入有單車。自奉雖不厚，亦不至饑劬。",
            "若有人及此，傍觀為何如。雖賢亦為幸，況我鄙且愚。",
            "伯夷古賢人，魯山亦其徒。時哉無奈何，俱化為餓殍。",
            "念彼益自愧，不敢忘斯須。平生榮利心，破滅無遺餘。",
            "猶恐塵妄起，題此於座隅。"
        ],
        "notes": [
            ""
        ],
        "volume": "卷四百三十",
        "no#": 38
    },
    {
        "title": "昔與微之在朝日同蓄休退之心迨今十年淪落老大追尋前約且結後期",
        "author": "白居易",
        "biography": "",
        "paragraphs": [
            "往子為禦史，伊餘忝拾遺。皆逢盛明代，俱登清近司。",
            "予系玉為佩，子曳繡為衣。從容香煙下，同侍白玉墀。",
            "朝見寵者辱，暮見安者危。紛紛無退者，相顧令人悲。",
            "宦情君早厭，世事我深知。常于榮顯日，已約林泉期。",
            "況今各流落，身病齒發衰。不作臥雲計，攜手欲何之。",
            "待君女嫁後，及我官滿時。稍無骨肉累，粗有漁樵資。",
            "歲晚青山路，白首期同歸。"
        ],
        "notes": [
            ""
        ],
        "volume": "卷四百三十",
        "no#": 39
    },
    {
        "title": "垂釣",
        "author": "白居易",
        "biography": "",
        "paragraphs": [
            "臨水一長嘯，忽思十年初。三登甲乙第，一入承明廬。",
            "浮生多變化，外事有盈虛。今來伴江叟，沙頭坐釣魚。"
        ],
        "notes": [
            ""
        ],
        "volume": "卷四百三十",
        "no#": 40
    },
    {
        "title": "晚燕",
        "author": "白居易",
        "biography": "",
        "paragraphs": [
            "百鳥乳雛畢，秋燕獨蹉跎。去社日已近，銜泥意如何。",
            "不悟時節晚，徒施工用多。人間事亦爾，不獨燕營窠。"
        ],
        "notes": [
            ""
        ],
        "volume": "卷四百三十",
        "no#": 41
    },
    {
        "title": "贖雞",
        "author": "白居易",
        "biography": "",
        "paragraphs": [
            "清晨臨江望，水禽正喧繁。鳧雁與鷗鷺，遊颺戲朝暾。",
            "適有鬻雞者，挈之來遠村。飛鳴彼何樂，窘束此何冤。",
            "喔喔十四雛，罩縛同一樊。足傷金距縮，頭搶花冠翻。",
            "經宿廢飲啄，日高詣屠門。遲回未死間，饑渴欲相吞。",
            "常慕古人道，仁信及魚豚。見茲生惻隱，贖放雙林園。",
            "開籠解索時，雞雞聽我言。與爾鏹三百，小惠何足論。",
            "莫學銜環雀，崎嶇謾報恩。"
        ],
        "notes": [
            ""
        ],
        "volume": "卷四百三十",
        "no#": 42
    },
    {
        "title": "秋日懷杓直",
        "author": "白居易",
        "biography": "",
        "paragraphs": [
            "晚來天色好，獨出江邊步。憶與李舍人，曲江相近住。",
            "常雲遇清景，必約同幽趣。若不訪我來，還須覓君去。",
            "開眉笑相見，把手期何處。西寺老胡僧，南園亂松樹。",
            "攜持小酒榼，吟詠新詩句。同出複同歸，從朝直至暮。",
            "風雨忽消散，江山眇回互。潯陽與涔陽，相望空雲霧。",
            "心期自乖曠，時景還如故。今日郡齋中，秋光誰共度。"
        ],
        "notes": [
            ""
        ],
        "volume": "卷四百三十",
        "no#": 43
    },
    {
        "title": "食後",
        "author": "白居易",
        "biography": "",
        "paragraphs": [
            "食罷一覺睡，起來兩甌茶。舉頭看日影，已複西南斜。",
            "樂人惜日促，憂人厭年賒。無憂無樂者，長短任生涯。"
        ],
        "notes": [
            ""
        ],
        "volume": "卷四百三十",
        "no#": 44
    },
    {
        "title": "齊物二首",
        "author": "白居易",
        "biography": "",
        "paragraphs": [
            "青松高百尺，綠蕙低數寸。同生大塊間，長短各有分。",
            "長者不可退，短者不可進。若用此理推，窮通兩無悶。",
            "椿壽八千春，槿花不經宿。中間複何有，冉冉孤生竹。",
            "竹身三年老，竹色四時綠。雖謝椿有餘，猶勝槿不足。"
        ],
        "notes": [
            ""
        ],
        "volume": "卷四百三十",
        "no#": 45
    },
    {
        "title": "山下宿",
        "author": "白居易",
        "biography": "",
        "paragraphs": [
            "獨到山下宿，靜向月中行。何處水邊碓，夜舂雲母聲。"
        ],
        "notes": [
            ""
        ],
        "volume": "卷四百三十",
        "no#": 46
    },
    {
        "title": "題舊寫真圖",
        "author": "白居易",
        "biography": "",
        "paragraphs": [
            "我昔三十六，寫貌在丹青。我今四十六，衰悴臥江城。",
            "豈比十年老，曾與眾苦並。一照舊圖畫，無複昔儀形。",
            "形影默相顧，如弟對老兄。況使他人見，能不昧平生。",
            "羲和鞭日走，不為我少停。形骸屬日月，老去何足驚。",
            "所恨淩煙閣，不得畫功名。"
        ],
        "notes": [
            ""
        ],
        "volume": "卷四百三十",
        "no#": 47
    },
    {
        "title": "閒居",
        "author": "白居易",
        "biography": "",
        "paragraphs": [
            "肺病不飲酒，眼昏不讀書。端然無所作，身意閑有餘。",
            "雞棲籬落晚，雪映林木疏。幽獨已雲極，何必山中居。"
        ],
        "notes": [
            ""
        ],
        "volume": "卷四百三十",
        "no#": 48
    },
    {
        "title": "對酒示行簡",
        "author": "白居易",
        "biography": "",
        "paragraphs": [
            "今旦一尊酒，歡暢何怡怡。此樂從中來，他人安得知。",
            "兄弟唯二人，遠別恒苦悲。今春自巴峽，萬里平安歸。",
            "複有雙幼妹，笄年未結褵。昨日嫁娶畢，良人皆可依。",
            "憂念兩消釋，如刀斷羈縻。身輕心無系，忽欲淩空飛。",
            "人生苟有累，食肉常如饑。我心既無苦，飲水亦可肥。",
            "行簡勸爾酒，停杯聽我辭。不歎鄉國遠，不嫌官祿微。",
            "但願我與爾，終老不相離。"
        ],
        "notes": [
            ""
        ],
        "volume": "卷四百三十",
        "no#": 49
    },
    {
        "title": "詠懷",
        "author": "白居易",
        "biography": "",
        "paragraphs": [
            "冉牛與顏淵，卞和與馬遷。或罹天六極，或被人刑殘。",
            "顧我信為幸，百骸且完全。五十不為夭，吾今欠數年。",
            "知分心自足，委順身常安。故雖窮退日，而無戚戚顏。",
            "昔有榮先生，從事于其間。今我不量力，舉心欲攀援。",
            "窮通不由己，歡戚不由天。命即無奈何，心可使泰然。",
            "且務由己者，省躬諒非難。勿問由天者，天高難與言。"
        ],
        "notes": [
            ""
        ],
        "volume": "卷四百三十",
        "no#": 50
    },
    {
        "title": "夜琴",
        "author": "白居易",
        "biography": "",
        "paragraphs": [
            "蜀桐木性實，楚絲音韻清。調慢彈且緩，夜深十數聲。",
            "入耳澹無味，愜心潛有情。自弄還自罷，亦不要人聽。"
        ],
        "notes": [
            ""
        ],
        "volume": "卷四百三十",
        "no#": 51
    },
    {
        "title": "山中獨吟",
        "author": "白居易",
        "biography": "",
        "paragraphs": [
            "人各有一癖，我癖在章句。萬緣皆已消，此病獨未去。",
            "每逢美風景，或對好親故。高聲詠一篇，恍若與神遇。",
            "自為江上客，半在山中住。有時新詩成，獨上東岩路。",
            "身倚白石崖，手攀青桂樹。狂吟驚林壑，猿鳥皆窺覷。",
            "恐為世所嗤，故就無人處。"
        ],
        "notes": [
            ""
        ],
        "volume": "卷四百三十",
        "no#": 52
    },
    {
        "title": "達理二首",
        "author": "白居易",
        "biography": "",
        "paragraphs": [
            "何物壯不老，何時窮不通。如彼音與律，宛轉旋為宮。",
            "我命獨何薄，多悴而少豐。當壯已先衰，暫泰還長窮。",
            "我無奈命何，委順以待終。命無奈我何，方寸如虛空。",
            "懵然與化俱，混然與俗同。誰能坐自苦，齟齬於其中。",
            "舒姑化為泉，牛哀病作虎。或柳生肘間，或男變為女。",
            "鳥獸及水木，本不與民伍。胡然生變遷，不待死歸土。",
            "百骸是己物，尚不能為主。況彼時命間，倚伏何足數。",
            "時來不可遏，命去焉能取。唯當養浩然，吾聞達人語。"
        ],
        "notes": [
            ""
        ],
        "volume": "卷四百三十",
        "no#": 53
    },
    {
        "title": "湖亭晚望殘水",
        "author": "白居易",
        "biography": "",
        "paragraphs": [
            "湖上秋泬寥，湖邊晚蕭瑟。登亭望湖水，水縮湖底出。",
            "清渟得早霜，明滅浮殘日。流注隨地勢，窪坳無定質。",
            "泓澄白龍臥，宛轉青蛇屈。破鏡折劍頭，光芒又非一。",
            "久為山水客，見盡幽奇物。及來湖亭望，此狀難談悉。",
            "乃知天地間，勝事殊未畢。"
        ],
        "notes": [
            ""
        ],
        "volume": "卷四百三十",
        "no#": 54
    },
    {
        "title": "郭虛舟相訪",
        "author": "白居易",
        "biography": "",
        "paragraphs": [
            "朝暖就南軒，暮寒歸後屋。晚酒一兩杯，夜棋三數局。",
            "寒灰埋暗火，曉焰凝殘燭。不嫌貧冷人，時來同一宿。"
        ],
        "notes": [
            ""
        ],
        "volume": "卷四百三十",
        "no#": 55
    }
]