[
    {
        "title": "新雪八韻",
        "author": "薛能",
        "biography": "",
        "paragraphs": [
            "大雪滿初晨，開門萬象新。龍鍾雞未起，蕭索我何貧。",
            "耀若花前境，清如物外身。細飛斑戶牖，幹灑亂松筠。",
            "正色凝高嶺，隨流助要津。鼎消微是滓，車碾半和塵。",
            "茶興留詩客，瓜情想戍人。終篇本無字，誰別勝陽春。"
        ],
        "notes": [
            ""
        ],
        "volume": "卷五百五十八",
        "no#": 1
    },
    {
        "title": "國學試風化下",
        "author": "薛能",
        "biography": "",
        "paragraphs": [
            "霽闕露穹崇，含生仰聖聰。英明高比日，聲教下如風。",
            "靜發宸居內，低來品物中。南熏歌自溥，北極響皆通。",
            "蘋末看無狀，人間覺有功。因今委泥者，睹此忘途窮。"
        ],
        "notes": [
            ""
        ],
        "volume": "卷五百五十八",
        "no#": 2
    },
    {
        "title": "升平詞十首",
        "author": "薛能",
        "biography": "",
        "paragraphs": [
            "瑞氣繞宮樓，皇居信上游。遠岡連聖祚，平地載神州。",
            "會合皆重譯，潺湲近八流。中興豈假問，據此自千秋。",
            "寥泬敞延英，朝班立位橫。宣傳無草動，拜舞有衣聲。",
            "鴛瓦霜消濕，蟲絲日照明。辛勤自不到，遙見似前程。",
            "處處是歡心，時康歲已深。不同三尺劍，應似五弦琴。",
            "壽笑山猶盡，明嫌日有陰。何當憐一物，亦遣斷愁吟。",
            "曙質絕埃氛，彤庭列禁軍。聖顏初對日，龍尾競緣雲。",
            "佩響交成韻，簾陰暖帶紋。逍遙豈有事，于此詠南熏。",
            "一物至周天，洪纖盡晏然。車書無異俗，甲子並豐年。",
            "奇技皆歸樸，征夫亦服田。君王故不有，台鼎合韋弦。",
            "日日聽歌謠，區中盡祝堯。蟲蝗初不害，夷狄近全銷。",
            "史筆惟書瑞，天臺絕見妖。因令匹夫志，轉欲事清朝。",
            "品物盡昭蘇，神功複帝謨。他時應有壽，當代且無虞。",
            "賜曆通遐俗，移關入半胡。鷦鷯一何幸，於此寄微軀。",
            "無戰複無私，堯時即此時。焚香臨極早，待月捲簾遲。",
            "端拱乾坤內，何言黈纊垂。君看聖明驗，只此是神龜。",
            "旭日上清穹，明堂坐聖聰。衣裳承瑞氣，冠冕蓋重瞳。",
            "花木經宵露，旌旗入仗風。何期於此地，見說是神工。",
            "五帝三皇主，蕭曹魏邴臣。文章惟返朴，戈甲盡生塵。",
            "諫紙應無用，朝綱自有倫。升平不可記，所見是閒人。"
        ],
        "notes": [
            ""
        ],
        "volume": "卷五百五十八",
        "no#": 3
    },
    {
        "title": "送馮溫往河外",
        "author": "薛能",
        "biography": "",
        "paragraphs": [
            "琴劍事行裝，河關出北方。秦音盡河內，魏畫自黎陽。",
            "野日村苗熟，秋霜館葉黃。風沙問船處，應得立清漳。"
        ],
        "notes": [
            ""
        ],
        "volume": "卷五百五十八",
        "no#": 4
    },
    {
        "title": "送從兄之太原副使",
        "author": "薛能",
        "biography": "",
        "paragraphs": [
            "少載琴書去，須知暫佐軍。初程見西嶽，盡室渡橫汾。",
            "元日何州住，枯風宿館聞。都門送行處，青紫騎紛紛。"
        ],
        "notes": [
            ""
        ],
        "volume": "卷五百五十八",
        "no#": 5
    },
    {
        "title": "送馬戴書記之太原",
        "author": "薛能",
        "biography": "",
        "paragraphs": [
            "一曲大河聲，全家幾日行。從容長約夜，差互忽離城。",
            "鎮北胡沙淺，途中霍嶽橫。相逢莫已訊，詩雅負雄名。"
        ],
        "notes": [
            ""
        ],
        "volume": "卷五百五十八",
        "no#": 6
    },
    {
        "title": "送友人出塞",
        "author": "薛能",
        "biography": "",
        "paragraphs": [
            "榆關到不可，何況出榆關。春草臨岐斷，邊樓帶日閑。",
            "人歸穹帳外，鳥亂廢營間。此地堪愁想，霜前作意還。"
        ],
        "notes": [
            ""
        ],
        "volume": "卷五百五十八",
        "no#": 7
    },
    {
        "title": "送李溟出塞",
        "author": "薛能",
        "biography": "",
        "paragraphs": [
            "邊城官尚惡，況乃是羈遊。別路應相憶，離亭更少留。",
            "黃沙人外闊，飛雪馬前稠。甚險穹廬宿，無為過代州。"
        ],
        "notes": [
            ""
        ],
        "volume": "卷五百五十八",
        "no#": 8
    },
    {
        "title": "寄終南隱者",
        "author": "薛能",
        "biography": "",
        "paragraphs": [
            "海日東南出，應開嶺上扉。掃壇花入篲，科竹露沾衣。",
            "飯後嫌身重，茶中見鳥歸。相思愛民者，難說與親違。"
        ],
        "notes": [
            ""
        ],
        "volume": "卷五百五十八",
        "no#": 9
    },
    {
        "title": "贈隱者",
        "author": "薛能",
        "biography": "",
        "paragraphs": [
            "自得高閑性，平生向北棲。月潭雲影斷，山葉雨聲齊。",
            "庭樹人書匝，欄花鳥坐低。相留永不忘，經宿話丹梯。"
        ],
        "notes": [
            ""
        ],
        "volume": "卷五百五十八",
        "no#": 10
    },
    {
        "title": "惜春",
        "author": "薛能",
        "biography": "",
        "paragraphs": [
            "花開亦花落，時節暗中遷。無計延春日，可能留少年。",
            "小叢初散蝶，高柳即聞蟬。繁豔歸何處，滿山啼杜鵑。"
        ],
        "notes": [
            ""
        ],
        "volume": "卷五百五十八",
        "no#": 11
    },
    {
        "title": "送人自蘇州之長沙縣官",
        "author": "薛能",
        "biography": "",
        "paragraphs": [
            "驅馬複乘流，何時發虎丘。全家上南嶽，一尉事諸侯。",
            "茶煮朝宗水，船停調角州。炎方好將息，卑濕舊堪憂。"
        ],
        "notes": [
            ""
        ],
        "volume": "卷五百五十八",
        "no#": 12
    },
    {
        "title": "早春歸山中舊居",
        "author": "薛能",
        "biography": "",
        "paragraphs": [
            "茫茫驅匹馬，歸處是荒榛。猿跡破庭雪，鼠蹤生甑塵。",
            "開門沖網斷，掃葉放苔勻。為惜詩情錯，應難致此身。"
        ],
        "notes": [
            ""
        ],
        "volume": "卷五百五十八",
        "no#": 13
    },
    {
        "title": "麟中寓居寄蒲中友人",
        "author": "薛能",
        "biography": "",
        "paragraphs": [
            "蕭條秋雨地，獨院阻同群。一夜驚為客，多年不見君。",
            "邊心生落日，鄉思羨歸雲。更在相思處，子規燈下聞。"
        ],
        "notes": [
            ""
        ],
        "volume": "卷五百五十八",
        "no#": 14
    },
    {
        "title": "關中送別",
        "author": "薛能",
        "biography": "",
        "paragraphs": [
            "一行千裏外，幾事寸心間。才子貧堪歎，男兒別是閑。",
            "黃河淹華岳，白日照潼關。若值鄉人問，終軍賤不還。"
        ],
        "notes": [
            ""
        ],
        "volume": "卷五百五十八",
        "no#": 15
    },
    {
        "title": "中秋夜寄李溟",
        "author": "薛能",
        "biography": "",
        "paragraphs": [
            "滿魄斷埃氛，牽吟並舍聞。一年唯此夜，到晚願無雲。",
            "待賞從初出，看行過二分。嚴城亦已閉，悔不預期君。"
        ],
        "notes": [
            ""
        ],
        "volume": "卷五百五十八",
        "no#": 16
    },
    {
        "title": "贈禪師",
        "author": "薛能",
        "biography": "",
        "paragraphs": [
            "夢想青山寺，前年住此中。夜堂吹竹雨，春地落花風。",
            "舊句師曾見，清齋我亦同。浮生蹇莫問，辛苦未成功。"
        ],
        "notes": [
            ""
        ],
        "volume": "卷五百五十八",
        "no#": 17
    },
    {
        "title": "送禪僧",
        "author": "薛能",
        "biography": "",
        "paragraphs": [
            "寒空孤鳥度，落日一僧歸。近寺路聞梵，出郊風滿衣。",
            "步搖瓶浪起，盂戛磬聲微。還坐棲禪所，荒山月照扉。"
        ],
        "notes": [
            ""
        ],
        "volume": "卷五百五十八",
        "no#": 18
    },
    {
        "title": "贈隱者",
        "author": "薛能",
        "biography": "",
        "paragraphs": [
            "門前雖有徑，絕向世間行。薙草因逢藥，移花便得鶯。",
            "甘貧原是道，苦學不為名。莫怪蒼髭晚，無機任世情。"
        ],
        "notes": [
            ""
        ],
        "volume": "卷五百五十八",
        "no#": 19
    },
    {
        "title": "冬日送僧歸吳中舊居",
        "author": "薛能",
        "biography": "",
        "paragraphs": [
            "去掃冬林下，閑持未遍經。為山低鑿牖，容月廣開庭。",
            "舊業雲千里，生涯水一瓶。還應覓新句，看雪倚禪扃。"
        ],
        "notes": [
            ""
        ],
        "volume": "卷五百五十八",
        "no#": 20
    },
    {
        "title": "恭禧皇太后挽歌詞三首",
        "author": "薛能",
        "biography": "",
        "paragraphs": [
            "八月曾殊選，三星固異儀。袝陵經灞滻，歸賵雜華夷。",
            "旌去題新諡，宮存鎖素幃。重泉應不恨，生見太平時。",
            "月落娥兼隱，宮空後豈還。銜哀窮地界，親蒞泣天顏。",
            "舊住留丹藥，新陵在碧山。國人傷莫及，應只詠關關。",
            "配聖三朝隔，靈儀萬姓哀。多年好黃老，舊日薦賢才。",
            "道著標彤管，宮閑閉綠苔。平生六衣在，曾著祀高禖。"
        ],
        "notes": [
            ""
        ],
        "volume": "卷五百五十八",
        "no#": 21
    },
    {
        "title": "送胡澳下第歸蒲津",
        "author": "薛能",
        "biography": "",
        "paragraphs": [
            "無媒甘下飛，君子尚麻衣。歲月終榮在，家園近且歸。",
            "山光臨舜廟，河氣隔王畿。甚積湯原思，青青宿麥肥。"
        ],
        "notes": [
            ""
        ],
        "volume": "卷五百五十八",
        "no#": 22
    },
    {
        "title": "春日閒居",
        "author": "薛能",
        "biography": "",
        "paragraphs": [
            "權門多見薄，吾道豈終行。散地徒憂國，良時不在城。",
            "花繁春正王，茶美夢初驚。賴有茲文在，猶堪暢此生。"
        ],
        "notes": [
            ""
        ],
        "volume": "卷五百五十八",
        "no#": 23
    },
    {
        "title": "題逃戶",
        "author": "薛能",
        "biography": "",
        "paragraphs": [
            "幾界瞢農桑，凶年竟失鄉。朽關生濕菌，傾屋照斜陽。",
            "雨水淹殘臼，葵花壓倒牆。明時豈致此，應自負蒼蒼。"
        ],
        "notes": [
            ""
        ],
        "volume": "卷五百五十八",
        "no#": 24
    },
    {
        "title": "郊居答客",
        "author": "薛能",
        "biography": "",
        "paragraphs": [
            "傍舍蟲聲滿，殘秋宿雨村。遠勞才子騎，光顧野人門。",
            "敗葉盤空蔓，雕叢露暗根。相攜未盡語，川月照黃昏。"
        ],
        "notes": [
            ""
        ],
        "volume": "卷五百五十八",
        "no#": 25
    },
    {
        "title": "早春歸山中舊居",
        "author": "薛能",
        "biography": "",
        "paragraphs": [
            "綠草閉閑院，悄然花正開。新年人未去，戊日燕還來。",
            "雨地殘枯沫，燈窗積舊煤。歸田語不忘，樗散料非才。"
        ],
        "notes": [
            ""
        ],
        "volume": "卷五百五十八",
        "no#": 26
    },
    {
        "title": "下第後春日長安寓居三首",
        "author": "薛能",
        "biography": "",
        "paragraphs": [
            "一榜盡精選，此身猶陸沉。自無功讜分，敢抱怨尤心。",
            "暖陌開花氣，春居閉日陰。相知豈不有，知淺未知深。",
            "暫屈固何恨，所憂無此時。來年空仰望，臨日又參差。",
            "勞力且成病，壯心能不衰。猶將琢磨意，更欲候宗師。",
            "關東歸不得，豈是愛他鄉。草碧餘花落，春閑白日長。",
            "全家期聖澤，半路敢農桑。獨立應無侶，浮生欲自傷。"
        ],
        "notes": [
            ""
        ],
        "volume": "卷五百五十八",
        "no#": 27
    },
    {
        "title": "春早選寓長安二首",
        "author": "薛能",
        "biography": "",
        "paragraphs": [
            "疏拙自沉昏，長安豈是村。春非閑客事，花在五侯門。",
            "道僻惟憂禍，詩深不敢論。揚雄若有薦，君聖合承恩。",
            "舊論已浮海，此心猶滯秦。上僚如報國，公道豈無人。",
            "岩隱懸溪瀑，城居入榻塵。漁舟即擬去，不待晚年身。"
        ],
        "notes": [
            ""
        ],
        "volume": "卷五百五十八",
        "no#": 28
    },
    {
        "title": "送進士許棠下第東歸",
        "author": "薛能",
        "biography": "",
        "paragraphs": [
            "長安那不住，西笑又東行。若以貧無計，何因事有成。",
            "雲峰天外出，江色草中明。謾忝相於分，吾言世甚輕。"
        ],
        "notes": [
            ""
        ],
        "volume": "卷五百五十八",
        "no#": 29
    },
    {
        "title": "詠島",
        "author": "薛能",
        "biography": "",
        "paragraphs": [
            "孤島如江上，詩家猶閉門。一池分倒影，空舸系荒根。",
            "煙濕高吟石，雲生偶坐痕。登臨有新句，公退與誰論。"
        ],
        "notes": [
            ""
        ],
        "volume": "卷五百五十八",
        "no#": 30
    },
    {
        "title": "冬日寫懷",
        "author": "薛能",
        "biography": "",
        "paragraphs": [
            "幕府盡平蠻，客留戎閫間。急流霜夾水，輕靄日連山。",
            "設醴徒慚楚，為郎未姓顏。斯文苦不勝，會擬老民閑。"
        ],
        "notes": [
            ""
        ],
        "volume": "卷五百五十八",
        "no#": 31
    },
    {
        "title": "和楊中丞早春即事",
        "author": "薛能",
        "biography": "",
        "paragraphs": [
            "貴宅登臨地，春來見物華。遠江橋外色，繁杏竹邊花。",
            "戍客烽樓迥，文君酒幔斜。新題好不極，珠府未窮奢。"
        ],
        "notes": [
            ""
        ],
        "volume": "卷五百五十八",
        "no#": 32
    },
    {
        "title": "聞官軍破吉浪戎小而固慮史氏遺忽因記為二章",
        "author": "薛能",
        "biography": "",
        "paragraphs": [
            "一戰便抽兵，蠻孤吉浪平。通連無舊穴，要害有新城。",
            "晝卒烽前寢，春農界上耕。高樓一擬望，新雨劍南清。",
            "瀘水斷囂氛，妖巢已自焚。漢江無敵國，蠻物在回軍。",
            "越巂通游國，苴咩閉聚蚊。空餘羅鳳曲，哀思滿邊雲。"
        ],
        "notes": [
            ""
        ],
        "volume": "卷五百五十八",
        "no#": 33
    },
    {
        "title": "寒食有懷",
        "author": "薛能",
        "biography": "",
        "paragraphs": [
            "流落傷寒食，登臨望歲華。村球高過索，墳樹綠和花。",
            "晉聚應搜火，秦喧定走車。誰知恨榆柳，風景似吾家。"
        ],
        "notes": [
            ""
        ],
        "volume": "卷五百五十八",
        "no#": 34
    },
    {
        "title": "綿樓",
        "author": "薛能",
        "biography": "",
        "paragraphs": [
            "溪邊人浣紗，樓下海棠花。極望雖懷土，多情擬置家。",
            "前山應象外，此地已天涯。未有銷憂賦，梁王禮欲奢。"
        ],
        "notes": [
            ""
        ],
        "volume": "卷五百五十八",
        "no#": 35
    },
    {
        "title": "雕堂",
        "author": "薛能",
        "biography": "",
        "paragraphs": [
            "丈室久多病，小園晴獨遊。鳴蛩孤燭雨，啅雀一籬秋。",
            "聖主恩難謝，生靈志亦憂。他年誰識我，心跡在徐州。"
        ],
        "notes": [
            ""
        ],
        "volume": "卷五百五十八",
        "no#": 36
    },
    {
        "title": "贈歌人",
        "author": "薛能",
        "biography": "",
        "paragraphs": [
            "溫燠坐相侵，羅襦一水沉。拜深知有意，令背不無心。",
            "近住應名玉，前生約姓陰。東山期已定，相許便抽簪。"
        ],
        "notes": [
            ""
        ],
        "volume": "卷五百五十八",
        "no#": 37
    },
    {
        "title": "柘枝詞三首",
        "author": "薛能",
        "biography": "",
        "paragraphs": [
            "同營三十萬，震鼓伐西羌。戰血粘秋草，征塵攪夕陽。",
            "歸來人不識，帝裏獨戎裝。",
            "懸軍征拓羯，內地隔蕭關。日色昆侖上，風聲朔漠間。",
            "何當千萬騎，颯颯貳師還。",
            "意氣成功日，春風起絮天。樓臺新邸第，歌舞小嬋娟。",
            "急破催搖曳，羅衫半脫肩。"
        ],
        "notes": [
            ""
        ],
        "volume": "卷五百五十八",
        "no#": 38
    },
    {
        "title": "詠柳花",
        "author": "薛能",
        "biography": "",
        "paragraphs": [
            "浮生失意頻，起絮又飄淪。發自誰家樹，飛來獨院春。",
            "朝容縈斷砌，晴影過諸鄰。亂掩宮中蝶，繁沖陌上人。",
            "隨波應到海，沾雨或依塵。會向慈恩日，輕輕對此身。"
        ],
        "notes": [
            ""
        ],
        "volume": "卷五百五十八",
        "no#": 39
    },
    {
        "title": "一葉落",
        "author": "薛能",
        "biography": "",
        "paragraphs": [
            "輕葉獨悠悠，天高片影流。隨風來此地，何樹落先秋。",
            "變色黃應近，辭林綠尚稠。無雙浮水面，孤絕落關頭。",
            "乍減誠難覺，將凋勢未休。客心空自比，誰肯問新愁。"
        ],
        "notes": [
            ""
        ],
        "volume": "卷五百五十八",
        "no#": 40
    },
    {
        "title": "行路難",
        "author": "薛能",
        "biography": "",
        "paragraphs": [
            "何處力堪殫，人心險萬端。藏山難測度，暗水自波瀾。",
            "對面如千里，回腸似七盤。已經吳阪困，欲向雁門難。",
            "南北誠須泣，高深不可幹。無因善行止，車轍得平安。"
        ],
        "notes": [
            ""
        ],
        "volume": "卷五百五十八",
        "no#": 41
    },
    {
        "title": "蔡州蔣亭",
        "author": "薛能",
        "biography": "",
        "paragraphs": [
            "草徑徹林間，過橋如入山。蔡侯添水榭，蔣氏本柴關。",
            "靜泛窮幽趣，驚飛濕醉顏。恨無優俸買，來得暫時閑。",
            "步與招提接，舟臨夕照還。春風應不到，前想負花灣。"
        ],
        "notes": [
            ""
        ],
        "volume": "卷五百五十八",
        "no#": 42
    },
    {
        "title": "戲題",
        "author": "薛能",
        "biography": "",
        "paragraphs": [
            "閃閃動鳴璫，初來燭影傍。擁頭珠翠重，縈步綺羅長。",
            "靜發歌如磬，連飄氣覺香。不言微有笑，多媚總無妝。",
            "坐缺初離席，簾垂卻入房。思惟不是夢，此會勝高唐。"
        ],
        "notes": [
            ""
        ],
        "volume": "卷五百五十八",
        "no#": 43
    },
    {
        "title": "酬曹侍禦見寄",
        "author": "薛能",
        "biography": "",
        "paragraphs": [
            "儒道苦不勝，邇來惟慕禪。觸途非巧者，於世分沉然。",
            "要地羞難入，閒居鈍更便。清和挑菜食，悶寂閉花眠。",
            "累遣期拋俸，機忘怕與權。妨春愁筦榷，響夜憶林泉。",
            "匪石從遭刖，珠膏枉被煎。討論唯子厚，藏退合吾先。",
            "舊制群英伏，來章六義全。休旬一擬和，鄉思亂情田。"
        ],
        "notes": [
            ""
        ],
        "volume": "卷五百五十八",
        "no#": 44
    },
    {
        "title": "送趙道士歸天目舊山",
        "author": "薛能",
        "biography": "",
        "paragraphs": [
            "愚朴尚公平，此心鄰道情。有緣終自鄙，何計逐師行。",
            "日者聞高躅，時人蓋強名。口無滋味入，身有羽儀生。",
            "奏乞還鄉遠，詩曾對禦成。土毛珍到越，塵發倦離京。",
            "符叱風雷惡，朝修月露清。觀臨天目頂，家住海潮聲。",
            "道引圖看足，參同注解精。休糧一擬問，窗草俟回程。"
        ],
        "notes": [
            ""
        ],
        "volume": "卷五百五十八",
        "no#": 45
    },
    {
        "title": "除夜作",
        "author": "薛能",
        "biography": "",
        "paragraphs": [
            "和吹度穹旻，虛徐接建寅。不辭加一歲，唯喜到三春。",
            "燎照雲煙好，幡懸井邑新。禎祥應北極，調燮驗平津。",
            "樹欲含遲日，山將退舊塵。蘭萎殘此夜，竹爆和諸鄰。",
            "祝壽思明聖，驅儺看鬼神。團圓多少輩，眠寢獨勞筋。",
            "茜旆猶雙節，雕盤又五辛。何當平賊後，歸作自由身。"
        ],
        "notes": [
            ""
        ],
        "volume": "卷五百五十八",
        "no#": 46
    },
    {
        "title": "桃花",
        "author": "薛能",
        "biography": "",
        "paragraphs": [
            "香色自天種，千年豈易逢。開齊全未落，繁極欲相重。",
            "冷濕朝如淡，晴幹午更濃。風光新社燕，時節舊春農。",
            "籬落欹臨竹，亭台盛間松。亂緣堪羨蟻，深入不如蜂。",
            "有影宜暄煦，無言自冶容。洞連非俗世，溪靜接仙蹤。",
            "子熟河應變，根盤土已封。西王潛愛惜，東朔盜過從。",
            "醉席眠英好，題詩戀景慵。芳菲聊一望，何必在臨邛。"
        ],
        "notes": [
            ""
        ],
        "volume": "卷五百五十八",
        "no#": 47
    },
    {
        "title": "黃河",
        "author": "薛能",
        "biography": "",
        "paragraphs": [
            "何處發昆侖，連幹複浸坤。波渾經雁塞，聲振自龍門。",
            "岸裂新沖勢，灘餘舊落痕。橫溝通海上，遠色盡山根。",
            "勇逗三峰坼，雄標四瀆尊。灣中秋景樹，闊外夕陽村。",
            "沫亂知魚呴，槎來見鳥蹲。飛沙當白日，凝霧接黃昏。",
            "潤可資農畝，清能表帝恩。雨吟堪極目，風度想驚魂。",
            "顯瑞龜曾出，陰靈伯固存。盤渦寒漸急，淺瀨暑微溫。",
            "九曲終柔勝，常流可暗吞。人間無博望，誰複到窮源。"
        ],
        "notes": [
            ""
        ],
        "volume": "卷五百五十八",
        "no#": 48
    },
    {
        "title": "華岳",
        "author": "薛能",
        "biography": "",
        "paragraphs": [
            "簇簇複亭亭，三峰卓杳冥。每思窮本末，應合記圖經。",
            "發地連宮觀，沖天接井星。河微臨巨勢，秦重載奇形。",
            "太古朝群後，中央擘巨靈。鄰州猶映檻，幾縣恰當庭。",
            "鶴毳壇風亂，龍漦洞水腥。望遙通北極，上徹見東溟。",
            "客玩晴難偶，農祈雨必零。度關無暑氣，過路得愁醒。",
            "羽客時應見，霜猿夜可聽。頂懸飛瀑峻，崦合白雲青。",
            "混石猜良玉，尋苗得茯苓。從官知側近，悉俸致岩扃。"
        ],
        "notes": [
            ""
        ],
        "volume": "卷五百五十八",
        "no#": 49
    },
    {
        "title": "秋雨",
        "author": "薛能",
        "biography": "",
        "paragraphs": [
            "宿雨覺才初，亭林忽複徐。簇聲諸樹密，懸滴四簷疏。",
            "省漏疑方丈，愁炊問鬥儲。步難多入屐，窗淺欲飄書。",
            "動蠖蒼苔靜，藏蠶落葉虛。吹交來翕習，雷慢歇躊躇。",
            "滯已妨行路，晴應好荷鋤。醉樓思蜀客，鯹市想淮魚。",
            "徑草因緣合，欄花自此除。有形皆霢霂，無地不汙瀦。",
            "境晦宜甘寢，風清□退居。我魂驚曉簟，鄰話喜秋蔬。",
            "既用功成歲，旋應慘變舒。倉箱足可恃，歸去傲吾廬。"
        ],
        "notes": [
            ""
        ],
        "volume": "卷五百五十八",
        "no#": 50
    },
    {
        "title": "春色滿皇州",
        "author": "薛能",
        "biography": "",
        "paragraphs": [
            "藹藹複悠悠，春歸十二樓。最明雲裏闕，先滿日邊州。",
            "色媚青門外，光搖紫陌頭。上林榮舊樹，太液鏡新流。",
            "暖帶祥煙起，清添瑞景浮。陽和如啟蟄，從此事芳遊。"
        ],
        "notes": [
            ""
        ],
        "volume": "卷五百五十八",
        "no#": 51
    },
    {
        "title": "寄唁張喬喻坦之",
        "author": "薛能",
        "biography": "",
        "paragraphs": [
            "何事盡參差，惜哉吾子詩。日令銷此道，天亦負明時。",
            "有路當重振，無門即不知。何當見堯日，相與啜澆漓。"
        ],
        "notes": [
            ""
        ],
        "volume": "卷五百五十八",
        "no#": 52
    },
    {
        "title": "贈僧",
        "author": "薛能",
        "biography": "",
        "paragraphs": [
            "盡日行方到，何年獨此林。客歸惟鶴伴，人少似師心。",
            "坐石落松子，禪床搖竹陰。山靈怕驚定，不遣夜猿吟。",
            "知古齋主精校"
        ],
        "notes": [
            ""
        ],
        "volume": "卷五百五十八",
        "no#": 53
    }
]