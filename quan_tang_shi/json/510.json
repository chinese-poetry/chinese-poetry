[
    {
        "title": "游天臺山",
        "author": "張祜",
        "biography": "",
        "paragraphs": [
            "崔嵬海西鎮，靈跡傳萬古。群峰日來朝，累累孫侍祖。",
            "三茅即拳石，二室猶塊土。傍洞窟神仙，中岩宅龍虎。",
            "名從幹取象，位與坤作輔。鸞鶴自相群，前人空若瞽。",
            "巉巉割秋碧，媧女徒巧補。視聽出塵埃，處高心漸苦。",
            "才登招手石，肘底笑天姥。仰看華蓋尖，赤日雲上午。",
            "奔雷撼深谷，下見山腳雨。回首望四明，矗若城一堵。",
            "昏晨邈千態，恐動非自主。控鵠大夢中，坐覺身栩栩。",
            "東溟子時月，卻孕元化母。彭蠡不盈杯，浙江微辨縷。",
            "石樑屹橫架，萬仞青壁豎。卻瞰赤城顛，勢來如刀弩。",
            "盤松國清道，九裏天莫睹。穹崇上攢三，突兀傍聳五。",
            "空崖絕凡路，癡立麋與麈。邈峻極天門，覷深窺地戶。",
            "金庭路非遠，徒步將欲舉。身樂道家流，惇儒若一矩。",
            "行尋白雲叟，禮象登峻宇。佛窟繞杉嵐，仙壇半榛莽。",
            "懸崖與飛瀑，險噴難足俯。海眼三井通，洞門雙闕拄。",
            "瓊台下昏側，手足前采乳。但造不死鄉，前勞何足數。"
        ],
        "notes": [
            ""
        ],
        "volume": "卷五百一十",
        "no#": 1
    },
    {
        "title": "送蜀客",
        "author": "張祜",
        "biography": "",
        "paragraphs": [
            "楚客去岷江，西南指天末。平生不達意，萬里船一發。",
            "行行三峽夜，十二峰頂月。哀猿別曾林，忽忽聲斷咽。",
            "嘉陵水初漲，岩嶺耗積雪。不妨高唐雲，卻藉宋玉說。",
            "峨眉遠凝黛，腳底穀洞穴。錦城晝氳氳，錦水春活活。",
            "成都滯遊地，酒客須醉殺。莫戀卓家壚，相如已屑屑。"
        ],
        "notes": [
            ""
        ],
        "volume": "卷五百一十",
        "no#": 2
    },
    {
        "title": "團扇郎",
        "author": "張祜",
        "biography": "",
        "paragraphs": [
            "白團扇，今來此去捐。願得入郎手，團圓郎眼前。"
        ],
        "notes": [
            ""
        ],
        "volume": "卷五百一十",
        "no#": 3
    },
    {
        "title": "西江行",
        "author": "張祜",
        "biography": "",
        "paragraphs": [
            "日下西塞山，南來洞庭客。晴空一鳥渡，萬里秋江碧。",
            "惆悵異鄉人，偶言空脈脈。"
        ],
        "notes": [
            ""
        ],
        "volume": "卷五百一十",
        "no#": 4
    },
    {
        "title": "溳川寺路",
        "author": "張祜",
        "biography": "",
        "paragraphs": [
            "日沉西澗陰，遠驅愁突兀。煙苔濕凝地，露竹光滴月。",
            "時見一僧來，腳邊雲勃勃。"
        ],
        "notes": [
            ""
        ],
        "volume": "卷五百一十",
        "no#": 5
    },
    {
        "title": "夜雨",
        "author": "張祜",
        "biography": "",
        "paragraphs": [
            "靄靄雲四黑，秋林響空堂。始從寒瓦中，淅瀝斷人腸。",
            "愁腸方九回，寂寂夜未央。"
        ],
        "notes": [
            ""
        ],
        "volume": "卷五百一十",
        "no#": 6
    },
    {
        "title": "秋晚途中作",
        "author": "張祜",
        "biography": "",
        "paragraphs": [
            "落日馳車道，秋郊思不勝。水雲遙斷緒，山日半銜棱。",
            "遠吠鄰村處，計想羨他能。"
        ],
        "notes": [
            ""
        ],
        "volume": "卷五百一十",
        "no#": 7
    },
    {
        "title": "拔蒲歌",
        "author": "張祜",
        "biography": "",
        "paragraphs": [
            "拔蒲來，領郎鏡湖邊。郎心在何處，莫趁新蓮去。",
            "拔得無心蒲，問郎看好無。"
        ],
        "notes": [
            ""
        ],
        "volume": "卷五百一十",
        "no#": 8
    },
    {
        "title": "車遙遙",
        "author": "張祜",
        "biography": "",
        "paragraphs": [
            "東方曨曨車軋軋，地色不分新去轍。閨門半掩窗半空，",
            "碧川迢迢山宛宛，馬蹄在耳輪在眼。桑間女兒情不淺，"
        ],
        "notes": [
            ""
        ],
        "volume": "卷五百一十",
        "no#": 9
    },
    {
        "title": "捉搦歌",
        "author": "張祜",
        "biography": "",
        "paragraphs": [
            "門上關，牆上棘，窗中女子聲唧唧。洛陽大道徒自直。",
            "女子心在婆舍側，嗚嗚籠鳥觸四隅。養男男娶婦，"
        ],
        "notes": [
            ""
        ],
        "volume": "卷五百一十",
        "no#": 10
    },
    {
        "title": "雁門太守行",
        "author": "張祜",
        "biography": "",
        "paragraphs": [
            "城頭月沒霜如水，趚趚踏沙人似鬼。燈前拭淚試香裘，",
            "閨中年少妻莫哀，魚金虎竹天上來，雁門山邊骨成灰。"
        ],
        "notes": [
            ""
        ],
        "volume": "卷五百一十",
        "no#": 11
    },
    {
        "title": "思歸引",
        "author": "張祜",
        "biography": "",
        "paragraphs": [
            "重重作閨清旦鐍，兩耳深聲長不徹。深宮坐愁百年身，",
            "故鄉不歸誰共穴，石上作蒲蒲九節。"
        ],
        "notes": [
            ""
        ],
        "volume": "卷五百一十",
        "no#": 12
    },
    {
        "title": "司馬相如琴歌",
        "author": "張祜",
        "biography": "",
        "paragraphs": [
            "鳳兮鳳兮非無皇，山重水闊不可量。",
            "梧桐結陰在朝陽，濯羽弱水鳴高翔。"
        ],
        "notes": [
            ""
        ],
        "volume": "卷五百一十",
        "no#": 13
    },
    {
        "title": "雉朝飛操",
        "author": "張祜",
        "biography": "",
        "paragraphs": [
            "朝陽隴東泛暖景，雙啄雙飛雙顧影。朱冠錦襦聊日整，",
            "雄飛在草雌在田，衷腸結憤氣呵天。聖人在上心不偏，"
        ],
        "notes": [
            ""
        ],
        "volume": "卷五百一十",
        "no#": 14
    },
    {
        "title": "觀徐州李司空獵",
        "author": "張祜",
        "biography": "",
        "paragraphs": [
            "曉出郡城東，分圍淺草中。紅旗開向日，白馬驟迎風。",
            "背手抽金鏃，翻身控角弓。萬人齊指處，一雁落寒空。"
        ],
        "notes": [
            ""
        ],
        "volume": "卷五百一十",
        "no#": 15
    },
    {
        "title": "獵",
        "author": "張祜",
        "biography": "",
        "paragraphs": [
            "殘獵渭城東，蕭蕭西北風。雪花鷹背上，冰片馬蹄中。",
            "臂掛捎荊兔，腰懸落箭鴻。歸來逞餘勇，兒子亂彎弓。"
        ],
        "notes": [
            ""
        ],
        "volume": "卷五百一十",
        "no#": 16
    },
    {
        "title": "鸚鵡",
        "author": "張祜",
        "biography": "",
        "paragraphs": [
            "棲棲南越鳥，色麗思沈淫。暮隔碧雲海，春依紅樹林。",
            "雕籠悲斂翅，畫閣豈關心。無事能言語，人聞怨恨深。"
        ],
        "notes": [
            ""
        ],
        "volume": "卷五百一十",
        "no#": 17
    },
    {
        "title": "再吟鸚鵡",
        "author": "張祜",
        "biography": "",
        "paragraphs": [
            "萬里去心違，奇毛覺自非。美人憐解語，凡鳥畏多機。",
            "未勝無丹嘴，何勞事綠衣。雕籠終不戀，會向故山歸。"
        ],
        "notes": [
            ""
        ],
        "volume": "卷五百一十",
        "no#": 18
    },
    {
        "title": "酬鄭模司直見寄",
        "author": "張祜",
        "biography": "",
        "paragraphs": [
            "故人滄海曲，聊複話平生。喜是狂奴態，羞為老婢聲。",
            "宦途終日薄，身事長年輕。猶賴書千卷，長隨一棹行。"
        ],
        "notes": [
            ""
        ],
        "volume": "卷五百一十",
        "no#": 19
    },
    {
        "title": "送蘇紹之歸嶺南",
        "author": "張祜",
        "biography": "",
        "paragraphs": [
            "孤舟越客吟，萬里曠離襟。夜月江流闊，春雲嶺路深。",
            "珠繁楊氏果，翠耀孔家禽。無複天南夢，相思空樹林。"
        ],
        "notes": [
            ""
        ],
        "volume": "卷五百一十",
        "no#": 20
    },
    {
        "title": "送沈下賢謫尉南康",
        "author": "張祜",
        "biography": "",
        "paragraphs": [
            "秋風江上草，先是客心摧。萬里故人去，一行新雁來。",
            "山高雲緒斷，浦迥日波頹。莫怪南康遠，相思不可裁。"
        ],
        "notes": [
            ""
        ],
        "volume": "卷五百一十",
        "no#": 21
    },
    {
        "title": "送盧弘本浙東覲省",
        "author": "張祜",
        "biography": "",
        "paragraphs": [
            "東望故山高，秋歸值小舠。懷中陸績橘，江上伍員濤。",
            "好去寧雞口，加餐及蟹螯。知君思無倦，為我續離騷。"
        ],
        "notes": [
            ""
        ],
        "volume": "卷五百一十",
        "no#": 22
    },
    {
        "title": "晚次荊溪館呈崔明府",
        "author": "張祜",
        "biography": "",
        "paragraphs": [
            "艤舟陽羨館，飛步繚疏楹。山暝水雲碧，月涼煙樹清。",
            "長橋深漾影，遠櫓下搖聲。況是無三害，弦歌初政成。"
        ],
        "notes": [
            ""
        ],
        "volume": "卷五百一十",
        "no#": 23
    },
    {
        "title": "寄朗州徐員外",
        "author": "張祜",
        "biography": "",
        "paragraphs": [
            "江嶺昔飄蓬，人間值俊雄。關西今孔子，城北舊徐公。",
            "清夜遊何處，良辰此不同。傷心幾年事，一半在湖中。"
        ],
        "notes": [
            ""
        ],
        "volume": "卷五百一十",
        "no#": 24
    },
    {
        "title": "旅次上饒溪",
        "author": "張祜",
        "biography": "",
        "paragraphs": [
            "碧溪行幾折，凝棹宿汀沙。角斷孤城掩，樓深片月斜。",
            "夜橋昏水氣，秋竹靜霜華。更想曾題壁，凋零可歎嗟。"
        ],
        "notes": [
            ""
        ],
        "volume": "卷五百一十",
        "no#": 25
    },
    {
        "title": "送徐彥夫南遷",
        "author": "張祜",
        "biography": "",
        "paragraphs": [
            "萬里客南遷，孤城漲海邊。瘴雲秋不斷，陰火夜長然。",
            "月上行虛市，風回望舶船。知君還自潔，更為酌貪泉。"
        ],
        "notes": [
            ""
        ],
        "volume": "卷五百一十",
        "no#": 26
    },
    {
        "title": "送韋整尉長沙",
        "author": "張祜",
        "biography": "",
        "paragraphs": [
            "遠遠長沙去，憐君利一官。風帆彭蠡疾，雲水洞庭寬。",
            "木客提蔬束，江烏接飯丸。莫言卑濕地，未必乏新歡。"
        ],
        "notes": [
            ""
        ],
        "volume": "卷五百一十",
        "no#": 27
    },
    {
        "title": "送外甥",
        "author": "張祜",
        "biography": "",
        "paragraphs": [
            "衰年生侄少，唯爾最關心。偶作魏舒別，聊為殷浩吟。",
            "白波舟不定，黃葉路難尋。自此尊中物，誰當更共斟。"
        ],
        "notes": [
            ""
        ],
        "volume": "卷五百一十",
        "no#": 28
    },
    {
        "title": "贈薛鼎臣侍禦",
        "author": "張祜",
        "biography": "",
        "paragraphs": [
            "一命前途遠，雙曹小邑閑。夜潮人到郭，春霧鳥啼山。",
            "淺瀨橫沙堰，高岩峻石斑。不堪曾倚棹，猶複夢升攀。"
        ],
        "notes": [
            ""
        ],
        "volume": "卷五百一十",
        "no#": 29
    },
    {
        "title": "送曾黯遊夔州",
        "author": "張祜",
        "biography": "",
        "paragraphs": [
            "不遠夔州路，層波灩澦連。下來千里峽，入去一條天。",
            "樹色秋帆上，灘聲夜枕前。何堪正危側，百丈半山顛。"
        ],
        "notes": [
            ""
        ],
        "volume": "卷五百一十",
        "no#": 30
    },
    {
        "title": "送李長史歸涪州",
        "author": "張祜",
        "biography": "",
        "paragraphs": [
            "涪江江上客，歲晚卻還鄉。暮過高唐雨，秋經巫峽霜。",
            "急灘船失次，疊嶂樹無行。好為題新什，知君思不常。"
        ],
        "notes": [
            ""
        ],
        "volume": "卷五百一十",
        "no#": 31
    },
    {
        "title": "贈契衡上人",
        "author": "張祜",
        "biography": "",
        "paragraphs": [
            "小門開板閣，終日是逢迎。語笑人同坐，修持意別行。",
            "水花秋始發，風竹夏長清。一恨悽惶久，憐師記姓名。"
        ],
        "notes": [
            ""
        ],
        "volume": "卷五百一十",
        "no#": 32
    },
    {
        "title": "走筆贈許玖赴桂州命",
        "author": "張祜",
        "biography": "",
        "paragraphs": [
            "桂林真重德，蓮幕藉殊才。直氣自消瘴，遠心無暫灰。",
            "劍棱叢石險，箭激亂流回。莫說雁不到，長江魚盡來。"
        ],
        "notes": [
            ""
        ],
        "volume": "卷五百一十",
        "no#": 33
    },
    {
        "title": "題上饒亭",
        "author": "張祜",
        "biography": "",
        "paragraphs": [
            "溪亭拂一琴，促軫坐披衿。夜月水南寺，秋風城外砧。",
            "早霜紅葉靜，新雨碧潭深。唯是壺中物，憂來且自斟。"
        ],
        "notes": [
            ""
        ],
        "volume": "卷五百一十",
        "no#": 34
    },
    {
        "title": "題僧壁",
        "author": "張祜",
        "biography": "",
        "paragraphs": [
            "出門無一事，忽忽到天涯。客地多逢酒，僧房卻厭花。",
            "棋因王粲覆，鼓是禰衡撾。自喜疏成品，生前不怨嗟。"
        ],
        "notes": [
            ""
        ],
        "volume": "卷五百一十",
        "no#": 35
    },
    {
        "title": "寄盧載",
        "author": "張祜",
        "biography": "",
        "paragraphs": [
            "故人盧氏子，十載曠佳期。少見雙魚信，多聞八米詩。",
            "侏儒他甚飽，款段爾應羸。忽謂今劉二，相逢不熟槌。"
        ],
        "notes": [
            ""
        ],
        "volume": "卷五百一十",
        "no#": 36
    },
    {
        "title": "送楊秀才游蜀",
        "author": "張祜",
        "biography": "",
        "paragraphs": [
            "鄂渚逢遊客，瞿塘上去船。峽深明月夜，江靜碧雲天。",
            "舊俗巴渝舞，新聲蜀國弦。不堪揮慘恨，一涕自潸然。"
        ],
        "notes": [
            ""
        ],
        "volume": "卷五百一十",
        "no#": 37
    },
    {
        "title": "送楊秀才往夔州",
        "author": "張祜",
        "biography": "",
        "paragraphs": [
            "鄂渚逢遊客，瞿塘上去船。江連萬里海，峽入一條天。",
            "鳥影沉沙日，猿聲隔樹煙。新詩逢北使，為草幾巴箋。"
        ],
        "notes": [
            ""
        ],
        "volume": "卷五百一十",
        "no#": 38
    },
    {
        "title": "途中逢李道實游蔡州",
        "author": "張祜",
        "biography": "",
        "paragraphs": [
            "征馬漢江頭，逢君上蔡遊。野橋經亥市，山路過申州。",
            "僻地人行澀，荒林虎跡稠。殷勤話新守，生物賴諸侯。"
        ],
        "notes": [
            ""
        ],
        "volume": "卷五百一十",
        "no#": 39
    },
    {
        "title": "富陽道中送王正夫",
        "author": "張祜",
        "biography": "",
        "paragraphs": [
            "析析上荒原，霜林赤葉翻。孤帆天外出，遠戍日中昏。",
            "摘橘防深刺，攀蘿畏斷根。何堪衰草色，一酌送王孫。"
        ],
        "notes": [
            ""
        ],
        "volume": "卷五百一十",
        "no#": 40
    },
    {
        "title": "送韋正字析貫赴制舉",
        "author": "張祜",
        "biography": "",
        "paragraphs": [
            "可愛漢文年，鴻恩蕩海壖。木雞方備德，金馬正求賢。",
            "大戰希遊刃，長途在著鞭。佇看晁董策，便向史中傳。"
        ],
        "notes": [
            ""
        ],
        "volume": "卷五百一十",
        "no#": 41
    },
    {
        "title": "贈貞固上人",
        "author": "張祜",
        "biography": "",
        "paragraphs": [
            "南國披僧籍，高標一道林。律儀精氈布，真行正吞針。",
            "掇火身潛起，焚香口旋吟。非論坐中社，余亦舊知音。"
        ],
        "notes": [
            ""
        ],
        "volume": "卷五百一十",
        "no#": 42
    },
    {
        "title": "題贈志凝上人",
        "author": "張祜",
        "biography": "",
        "paragraphs": [
            "悟色身無染，觀空事不生。道心長日笑，覺路幾年行。",
            "片月山林靜，孤雲海棹輕。願為塵外契，一就智珠明。"
        ],
        "notes": [
            ""
        ],
        "volume": "卷五百一十",
        "no#": 43
    },
    {
        "title": "送瓊貞發述懷",
        "author": "張祜",
        "biography": "",
        "paragraphs": [
            "送出南溪日，離情不忍看。漸遙猶顧首，帆去意難判。",
            "最恨臨行夜，相期幾百般。但能存歲節，終久得同歡。"
        ],
        "notes": [
            ""
        ],
        "volume": "卷五百一十",
        "no#": 44
    },
    {
        "title": "寄靈澈上人",
        "author": "張祜",
        "biography": "",
        "paragraphs": [
            "老僧何處寺，秋夢繞江濱。獨樹月中鶴，孤舟雲外人。",
            "榮華長指幻，衰病久觀身。應笑無成者，滄洲垂一輪。"
        ],
        "notes": [
            ""
        ],
        "volume": "卷五百一十",
        "no#": 45
    },
    {
        "title": "溪行寄京師故人道侶",
        "author": "張祜",
        "biography": "",
        "paragraphs": [
            "白日長多事，清溪偶獨尋。雲歸秋水闊，月出夜山深。",
            "坐想天涯去，行悲澤畔吟。東郊故人在，應笑未抽簪。"
        ],
        "notes": [
            ""
        ],
        "volume": "卷五百一十",
        "no#": 46
    },
    {
        "title": "贈僧雲棲",
        "author": "張祜",
        "biography": "",
        "paragraphs": [
            "麈尾與筇枝，幾年離石壇。梵餘林雪厚，棋罷岳鐘殘。",
            "開卷喜先悟，漱瓶知早寒。衡陽寺前雁，今日到長安。"
        ],
        "notes": [
            ""
        ],
        "volume": "卷五百一十",
        "no#": 47
    },
    {
        "title": "送魏尚書赴鎮州行營",
        "author": "張祜",
        "biography": "",
        "paragraphs": [
            "河塞日駸駸，恩仇報盡深。伍員忠是節，陸績孝為心。",
            "坐激書生憤，行歌壯士吟。慚非燕地客，不得受黃金。"
        ],
        "notes": [
            ""
        ],
        "volume": "卷五百一十",
        "no#": 48
    },
    {
        "title": "寄遷客",
        "author": "張祜",
        "biography": "",
        "paragraphs": [
            "萬里南遷客，辛勤嶺路遙。溪行防水弩，野店避山魈。",
            "瘴海須求藥，貪泉莫舉瓢。但能堅志義，白日甚昭昭。"
        ],
        "notes": [
            ""
        ],
        "volume": "卷五百一十",
        "no#": 49
    },
    {
        "title": "題蘇小小墓",
        "author": "張祜",
        "biography": "",
        "paragraphs": [
            "漠漠窮塵地，蕭蕭古樹林。臉濃花自發，眉恨柳長深。",
            "夜月人何待，春風鳥為吟。不知誰共穴，徒願結同心。"
        ],
        "notes": [
            ""
        ],
        "volume": "卷五百一十",
        "no#": 50
    },
    {
        "title": "江南作",
        "author": "張祜",
        "biography": "",
        "paragraphs": [
            "楚塞南行久，秦城北望遙。少年花已過，衰病柳先凋。",
            "客淚收回日，鄉心寄落潮。殷勤問春雁，何處是煙霄。"
        ],
        "notes": [
            ""
        ],
        "volume": "卷五百一十",
        "no#": 51
    },
    {
        "title": "題王右丞山水障二首",
        "author": "張祜",
        "biography": "",
        "paragraphs": [
            "精華在筆端，咫尺匠心難。日月中堂見，江湖滿座看。",
            "夜凝嵐氣濕，秋浸壁光寒。料得昔人意，平生詩思殘。",
            "右丞今已歿，遺畫世間稀。咫尺江湖盡，尋常鷗鳥飛。",
            "山光全在掌，雲氣欲生衣。以此常為玩，平生滄海機。"
        ],
        "notes": [
            ""
        ],
        "volume": "卷五百一十",
        "no#": 52
    },
    {
        "title": "將之衡陽道中作",
        "author": "張祜",
        "biography": "",
        "paragraphs": [
            "萬里南方去，扁舟泛自身。長年無愛物，深話少情人。",
            "醉臥襟長散，閒書字不真。衡陽路猶遠，獨與雁為賓。"
        ],
        "notes": [
            ""
        ],
        "volume": "卷五百一十",
        "no#": 53
    },
    {
        "title": "讀狄梁公傳",
        "author": "張祜",
        "biography": "",
        "paragraphs": [
            "失運廬陵厄，乘時武后尊。五丁扶造化，一柱正乾坤。",
            "上保儲皇位，深然國老勳。聖朝雖百代，長合問王孫。"
        ],
        "notes": [
            ""
        ],
        "volume": "卷五百一十",
        "no#": 54
    },
    {
        "title": "題真娘墓",
        "author": "張祜",
        "biography": "",
        "paragraphs": [
            "佛地葬羅衣，孤魂此是歸。舞為蝴蝶夢，歌謝伯勞飛。",
            "翠發朝雲在，青蛾夜月微。傷心一花落，無複怨春輝。"
        ],
        "notes": [
            ""
        ],
        "volume": "卷五百一十",
        "no#": 55
    },
    {
        "title": "洞庭南館",
        "author": "張祜",
        "biography": "",
        "paragraphs": [
            "一徑逗霜林，朱欄繞碧岑。地盤雲夢角，山鎮洞庭心。",
            "樹白看煙起，沙紅見日沉。還因此悲屈，惆悵又行吟。"
        ],
        "notes": [
            ""
        ],
        "volume": "卷五百一十",
        "no#": 56
    },
    {
        "title": "題贈仲儀上人院",
        "author": "張祜",
        "biography": "",
        "paragraphs": [
            "星霜幾朝寺，香火靜居人。黃葉不經意，青山無事身。",
            "拋生臺上日，結座履中塵。自說一時課，別來詩更新。"
        ],
        "notes": [
            ""
        ],
        "volume": "卷五百一十",
        "no#": 57
    },
    {
        "title": "題聖女廟",
        "author": "張祜",
        "biography": "",
        "paragraphs": [
            "古廟無人入，蒼皮澀老桐。蟻行蟬殼上，蛇竄雀巢中。",
            "淺水孤舟泊，輕塵一座蒙。晚來雲雨去，荒草是殘風。"
        ],
        "notes": [
            ""
        ],
        "volume": "卷五百一十",
        "no#": 58
    },
    {
        "title": "題山水障子",
        "author": "張祜",
        "biography": "",
        "paragraphs": [
            "一見秋山色，方憐畫手稀。波濤連壁動，雲物下簷飛。",
            "嶺樹冬猶發，江帆暮不歸。端然是漁叟，相向日依依。"
        ],
        "notes": [
            ""
        ],
        "volume": "卷五百一十",
        "no#": 59
    },
    {
        "title": "詠風",
        "author": "張祜",
        "biography": "",
        "paragraphs": [
            "搖搖歌扇舉，悄悄舞衣輕。引笛秋臨塞，吹沙夜繞城。",
            "向峰回雁影，出峽送猿聲。何似琴中奏，依依別帶情。"
        ],
        "notes": [
            ""
        ],
        "volume": "卷五百一十",
        "no#": 60
    },
    {
        "title": "奉和令狐相公送陳肱侍禦",
        "author": "張祜",
        "biography": "",
        "paragraphs": [
            "高館動離瑟，親賓聊歎稀。笑歌情不盡，歡待禮無違。",
            "清露府蓮結，碧雲皋鶴飛。還家與□惠，雨露豈殊歸。"
        ],
        "notes": [
            ""
        ],
        "volume": "卷五百一十",
        "no#": 61
    },
    {
        "title": "陪范宣城北樓夜宴",
        "author": "張祜",
        "biography": "",
        "paragraphs": [
            "華軒敞碧流，官妓擁諸侯。粉項高叢鬢，檀妝慢裹頭。",
            "亞身摧蠟燭，斜眼送香球。何處偏堪恨，千回下客籌。"
        ],
        "notes": [
            ""
        ],
        "volume": "卷五百一十",
        "no#": 62
    },
    {
        "title": "憲宗皇帝挽歌詞",
        "author": "張祜",
        "biography": "",
        "paragraphs": [
            "嗚咽上攀龍，升平不易逢。武皇虛好道，文帝未登封。",
            "壽域無千載，泉門是九重。橋山非遠地，雲去莫疑峰。"
        ],
        "notes": [
            ""
        ],
        "volume": "卷五百一十",
        "no#": 63
    },
    {
        "title": "發蜀客",
        "author": "張祜",
        "biography": "",
        "paragraphs": [
            "風吹魯國人，飄蕩蜀江濱。濕地饒蛙黽，衰年足鬼神。",
            "時清歸去路，日複病來身。千萬長堤柳，從他爛熳春。"
        ],
        "notes": [
            ""
        ],
        "volume": "卷五百一十",
        "no#": 64
    },
    {
        "title": "江城晚眺",
        "author": "張祜",
        "biography": "",
        "paragraphs": [
            "重檻構雲端，江城四鬱盤。河流出郭靜，山色對樓寒。",
            "浪草侵天白，霜林映日丹。悠然此江思，樹杪幾檣竿。"
        ],
        "notes": [
            ""
        ],
        "volume": "卷五百一十",
        "no#": 65
    },
    {
        "title": "題樟亭",
        "author": "張祜",
        "biography": "",
        "paragraphs": [
            "曉霽憑虛檻，雲山四望通。地盤江岸絕，天映海門空。",
            "樹色連秋靄，潮聲入夜風。年年此光景，催盡白頭翁。"
        ],
        "notes": [
            ""
        ],
        "volume": "卷五百一十",
        "no#": 66
    },
    {
        "title": "樂靜",
        "author": "張祜",
        "biography": "",
        "paragraphs": [
            "引手強篸巾，徐徐起病身。遠心群野鶴，閒話對村人。",
            "發匣琴徽靜，開瓶酒味真。縱聞兵賦急，原憲本家貧。"
        ],
        "notes": [
            ""
        ],
        "volume": "卷五百一十",
        "no#": 67
    },
    {
        "title": "登廣武原",
        "author": "張祜",
        "biography": "",
        "paragraphs": [
            "廣武原西北，華夷此浩然。地盤山入海，河繞國連天。",
            "遠樹千門邑，高檣萬里船。鄉心日雲暮，猶在楚城邊。"
        ],
        "notes": [
            ""
        ],
        "volume": "卷五百一十",
        "no#": 68
    },
    {
        "title": "觀宋州田大夫打球",
        "author": "張祜",
        "biography": "",
        "paragraphs": [
            "白馬頓紅纓，梢球紫袖輕。曉冰蹄下裂，寒瓦杖頭鳴。",
            "叉手膠粘去，分鬃線道絣。自言無戰伐，髀肉已曾生。"
        ],
        "notes": [
            ""
        ],
        "volume": "卷五百一十",
        "no#": 69
    },
    {
        "title": "題丹陽永泰寺練湖亭",
        "author": "張祜",
        "biography": "",
        "paragraphs": [
            "小檻俯澄鮮，龍宮浸浩然。孤光懸夜月，一片割秋天。",
            "淺派胤沙草，餘波漂岸船。聊當因畎澮，披拂坐潺湲。"
        ],
        "notes": [
            ""
        ],
        "volume": "卷五百一十",
        "no#": 70
    },
    {
        "title": "題程氏書齋",
        "author": "張祜",
        "biography": "",
        "paragraphs": [
            "僻巷難通馬，深園不藉籬。青蘿纏柏葉，紅粉墜蓮枝。",
            "雨燕銜泥近，風魚咂網遲。緣君尋小阮，好是更題詩。"
        ],
        "notes": [
            ""
        ],
        "volume": "卷五百一十",
        "no#": 71
    },
    {
        "title": "毀浮圖年逢東林寺舊",
        "author": "張祜",
        "biography": "",
        "paragraphs": [
            "可惜東林寺，空門失所依。翻經謝靈運，畫壁陸探微。",
            "隙地泉聲在，荒途馬跡稀。殷勤話僧輩，未敢保儒衣。"
        ],
        "notes": [
            ""
        ],
        "volume": "卷五百一十",
        "no#": 72
    },
    {
        "title": "貴池道中作",
        "author": "張祜",
        "biography": "",
        "paragraphs": [
            "羸驂驅野岸，山遠路盤盤。清露月華曉，碧江星影寒。",
            "離群徒長泣，去國自加餐。霄漢寧無舊，相哀自語端。"
        ],
        "notes": [
            ""
        ],
        "volume": "卷五百一十",
        "no#": 73
    },
    {
        "title": "喜王子載話舊",
        "author": "張祜",
        "biography": "",
        "paragraphs": [
            "相逢青眼日，相歎白頭時。累話三朝事，重看一局棋。",
            "歡娛非老大，成長是嬰兒。且盡尊中物，無煩更後期。"
        ],
        "notes": [
            ""
        ],
        "volume": "卷五百一十",
        "no#": 74
    },
    {
        "title": "秋日病中",
        "author": "張祜",
        "biography": "",
        "paragraphs": [
            "析析簷前竹，秋聲拂簟涼。病加陰已久，愁覺夜初長。",
            "坐拾車前子，行看肘後方。無端憂食忌，開鏡倍萎黃。"
        ],
        "notes": [
            ""
        ],
        "volume": "卷五百一十",
        "no#": 75
    },
    {
        "title": "訪許用晦",
        "author": "張祜",
        "biography": "",
        "paragraphs": [
            "遠郭日曛曛，停橈一訪君。小橋通野水，高樹入江雲。",
            "酒興曾無敵，詩情舊逸群。怪來音信少，五十我無聞。"
        ],
        "notes": [
            ""
        ],
        "volume": "卷五百一十",
        "no#": 76
    },
    {
        "title": "題海鹽南館",
        "author": "張祜",
        "biography": "",
        "paragraphs": [
            "故人營此地，台館尚依依。黑夜山魈語，黃昏海燕歸。",
            "舊陰楊葉在，殘雨槿花稀。無複南亭賞，高簷紅燭輝。"
        ],
        "notes": [
            ""
        ],
        "volume": "卷五百一十",
        "no#": 77
    },
    {
        "title": "晚秋江上作",
        "author": "張祜",
        "biography": "",
        "paragraphs": [
            "萬里窮秋客，蕭條對落暉。煙霞山鳥散，風雨廟神歸。",
            "地遠蛩聲切，天長雁影稀。那堪正砧杵，幽思想寒衣。"
        ],
        "notes": [
            ""
        ],
        "volume": "卷五百一十",
        "no#": 78
    },
    {
        "title": "吳宮曲",
        "author": "張祜",
        "biography": "",
        "paragraphs": [
            "日下苑西宮，花飄香徑紅。玉釵斜白燕，羅帶弄青蟲。",
            "皓齒初含雪，柔枝欲斷風。可憐傾國豔，誰信女為戎。"
        ],
        "notes": [
            ""
        ],
        "volume": "卷五百一十",
        "no#": 79
    },
    {
        "title": "賦昭君塚",
        "author": "張祜",
        "biography": "",
        "paragraphs": [
            "萬里關山塚，明妃舊死心。恨為秋色晚，愁結暮雲陰。",
            "夜切胡風起，天高漢月臨。已知無玉貌，何事送黃金。"
        ],
        "notes": [
            ""
        ],
        "volume": "卷五百一十",
        "no#": 80
    },
    {
        "title": "哭汴州陸大夫",
        "author": "張祜",
        "biography": "",
        "paragraphs": [
            "利劍太堅操，何妨拔一毛。冤深陸機霧，憤積伍員濤。",
            "直道非無驗，明時不錄勞。誰當青史上，卒為顯詞褒。"
        ],
        "notes": [
            ""
        ],
        "volume": "卷五百一十",
        "no#": 81
    },
    {
        "title": "晚夏歸別業",
        "author": "張祜",
        "biography": "",
        "paragraphs": [
            "古岸扁舟晚，荒園一徑微。鳥啼新果熟，花落故人稀。",
            "宿潤侵苔甃，斜陽照竹扉。相逢盡鄉老，無複話時機。"
        ],
        "notes": [
            ""
        ],
        "volume": "卷五百一十",
        "no#": 82
    },
    {
        "title": "公子行",
        "author": "張祜",
        "biography": "",
        "paragraphs": [
            "春色滿城池，杯盤著處移。鐙金斜雁子，鞍帕嫩鵝兒。",
            "買笑歌桃李，尋歌折柳枝。可憐明月夜，長是管弦隨。"
        ],
        "notes": [
            ""
        ],
        "volume": "卷五百一十",
        "no#": 83
    },
    {
        "title": "題曾氏園林",
        "author": "張祜",
        "biography": "",
        "paragraphs": [
            "十畝長堤宅，蕭疏半老槐。醉眠風卷簟，棋罷月移階。",
            "斫樹遺桑斧，澆花濕筍鞋。還將齊物論，終歲自安排。"
        ],
        "notes": [
            ""
        ],
        "volume": "卷五百一十",
        "no#": 84
    },
    {
        "title": "讀始興公傳",
        "author": "張祜",
        "biography": "",
        "paragraphs": [
            "歿世議方存，升平道幾論。詩情光日月，筆力動乾坤。",
            "亂首光雄算，朝綱在典墳。明時封禪績，山下見丘門。"
        ],
        "notes": [
            ""
        ],
        "volume": "卷五百一十",
        "no#": 85
    },
    {
        "title": "中秋月",
        "author": "張祜",
        "biography": "",
        "paragraphs": [
            "碧落桂含姿，清秋是素期。一年逢好夜，萬里見明時。",
            "絕域行應久，高城下更遲。人間系情事，何處不相思。"
        ],
        "notes": [
            ""
        ],
        "volume": "卷五百一十",
        "no#": 86
    },
    {
        "title": "江西道中作三首",
        "author": "張祜",
        "biography": "",
        "paragraphs": [
            "日落江村遠，煙雲度幾重。問人孤驛路，驅馬亂山峰。",
            "夜入霜林火，寒生水寺鐘。淒涼哭途意，行處又饑凶。",
            "西江江上月，遠遠照征衣。夜色草中網，秋聲林外機。",
            "渚田牛路熟，石岸客船稀。無複是鄉井，鷓鴣聊自飛。",
            "秋灘一望平，遠遠見山城。落日啼烏桕，空林露寄生。",
            "燒畬殘火色，蕩槳夜溪聲。況是會游處，桑田小變更。"
        ],
        "notes": [
            ""
        ],
        "volume": "卷五百一十",
        "no#": 87
    },
    {
        "title": "題常州水西館",
        "author": "張祜",
        "biography": "",
        "paragraphs": [
            "隙地叢筠植，修廊列堵環。樓臺疏占水，岡岸遠成山。",
            "盡日草深映，無風舟自閑。聊當俟芳夕，一泛芰荷間。"
        ],
        "notes": [
            ""
        ],
        "volume": "卷五百一十",
        "no#": 88
    },
    {
        "title": "題李瀆山居玉潭",
        "author": "張祜",
        "biography": "",
        "paragraphs": [
            "古樹千年色，蒼崖百尺陰。發寒泉氣靜，神駭玉光沉。",
            "上穴青冥小，中連碧海深。何當煙月下，一聽夜龍吟。"
        ],
        "notes": [
            ""
        ],
        "volume": "卷五百一十",
        "no#": 89
    },
    {
        "title": "題陸墉金沙洞居",
        "author": "張祜",
        "biography": "",
        "paragraphs": [
            "東溪泉一眼，歸臥愜高疏。決水金沙靜，梯雲石壁虛。",
            "細吟搔短髮，深話笑長裾。莫道遺名品，嘗聞入洛初。"
        ],
        "notes": [
            ""
        ],
        "volume": "卷五百一十",
        "no#": 90
    },
    {
        "title": "題陸敦禮山居伏牛潭",
        "author": "張祜",
        "biography": "",
        "paragraphs": [
            "伏牛真怪事，餘勝幾人諳。日彩沉青壁，煙容靜碧潭。",
            "泛心何慮冷，漱齒詎忘甘。幸挈壺中物，期君正興酣。"
        ],
        "notes": [
            ""
        ],
        "volume": "卷五百一十",
        "no#": 91
    },
    {
        "title": "旅次石頭岸",
        "author": "張祜",
        "biography": "",
        "paragraphs": [
            "行行石頭岸，身事兩相違。舊國日邊遠，故人江上稀。",
            "水聲寒不盡，山色暮相依。惆悵未成語，數行鴉又飛。"
        ],
        "notes": [
            ""
        ],
        "volume": "卷五百一十",
        "no#": 92
    },
    {
        "title": "觀宋州於使君家樂琵琶",
        "author": "張祜",
        "biography": "",
        "paragraphs": [
            "歷歷四弦分，重來上界聞。玉盤飛夜雹，金磬入秋雲。",
            "隴霧笳凝水，砂風雁咽群。不堪天塞恨，青塚是昭君。"
        ],
        "notes": [
            ""
        ],
        "volume": "卷五百一十",
        "no#": 93
    },
    {
        "title": "箏",
        "author": "張祜",
        "biography": "",
        "paragraphs": [
            "綽綽下雲煙，微收皓腕鮮。夜風生碧柱，春水咽紅弦。",
            "翠佩輕猶觸，鶯枝澀未遷。芳音何更妙，清月共嬋娟。"
        ],
        "notes": [
            ""
        ],
        "volume": "卷五百一十",
        "no#": 94
    },
    {
        "title": "歌",
        "author": "張祜",
        "biography": "",
        "paragraphs": [
            "一夜列三清，聞歌曲阜城。雪飛紅燼影，珠貫碧雲聲。",
            "皓齒嬌微發，青蛾怨自生。不知新弟子，誰解囀喉輕。"
        ],
        "notes": [
            ""
        ],
        "volume": "卷五百一十",
        "no#": 95
    },
    {
        "title": "笙",
        "author": "張祜",
        "biography": "",
        "paragraphs": [
            "董雙成一妙，歷歷韻風篁。清露鶴聲遠，碧雲仙吹長。",
            "氣侵銀項濕，膏胤漆瓢香。曲罷不知處，巫山空夕陽。"
        ],
        "notes": [
            ""
        ],
        "volume": "卷五百一十",
        "no#": 96
    },
    {
        "title": "五弦",
        "author": "張祜",
        "biography": "",
        "paragraphs": [
            "小小月輪中，斜抽半袖紅。玉瓶秋滴水，珠箔夜懸風。",
            "徵調侵弦乙，商聲過指攏。只愁才曲罷，雲雨去巴東。"
        ],
        "notes": [
            ""
        ],
        "volume": "卷五百一十",
        "no#": 97
    },
    {
        "title": "觱篥",
        "author": "張祜",
        "biography": "",
        "paragraphs": [
            "一管妙清商，纖紅玉指長。雪藤新換束，霞錦旋抽囊。",
            "並揭聲猶遠，深含曲未央。坐中知密顧，微笑是周郎。"
        ],
        "notes": [
            ""
        ],
        "volume": "卷五百一十",
        "no#": 98
    },
    {
        "title": "笛",
        "author": "張祜",
        "biography": "",
        "paragraphs": [
            "紫清人一管，吹在月堂中。雁起雪雲夕，龍吟煙水空。",
            "虜塵深漢地，羌思切邊風。試弄陽春曲，西園桃已紅。"
        ],
        "notes": [
            ""
        ],
        "volume": "卷五百一十",
        "no#": 99
    },
    {
        "title": "舞",
        "author": "張祜",
        "biography": "",
        "paragraphs": [
            "荊台呈妙舞，雲雨半羅衣。嫋嫋腰疑折，褰褰袖欲飛。",
            "霧輕紅躑躅，風豔紫薔薇。強許傳新態，人間弟子稀。"
        ],
        "notes": [
            ""
        ],
        "volume": "卷五百一十",
        "no#": 100
    },
    {
        "title": "箜篌",
        "author": "張祜",
        "biography": "",
        "paragraphs": [
            "星漢夜牢牢，深簾調更高。亂流公莫度，沉骨嫗空嗥。",
            "向月輕輪甲，迎風重紉條。不堪聞別引，滄海恨波濤。"
        ],
        "notes": [
            ""
        ],
        "volume": "卷五百一十",
        "no#": 101
    },
    {
        "title": "簫",
        "author": "張祜",
        "biography": "",
        "paragraphs": [
            "清籟遠愔愔，秦樓夜思深。碧空人已去，滄海鳳難尋。",
            "杳妙和雲絕，依微向水沉。還將九成意，高閣佇芳音。"
        ],
        "notes": [
            ""
        ],
        "volume": "卷五百一十",
        "no#": 102
    },
    {
        "title": "夕次桐廬",
        "author": "張祜",
        "biography": "",
        "paragraphs": [
            "百里清溪口，扁舟此去過。晚潮風勢急，寒葉雨聲多。",
            "戍出山頭鼓，樵通竹裏歌。不堪無酒夜，回首夢煙波。"
        ],
        "notes": [
            ""
        ],
        "volume": "卷五百一十",
        "no#": 103
    },
    {
        "title": "入潼關",
        "author": "張祜",
        "biography": "",
        "paragraphs": [
            "都城三百里，雄險此回環。地勢遙尊嶽，河流側讓關。",
            "秦皇曾虎視，漢祖昔龍顏。何處梟凶輩，干戈自不閑。"
        ],
        "notes": [
            ""
        ],
        "volume": "卷五百一十",
        "no#": 104
    },
    {
        "title": "南宮歎亦述玄宗追恨太真妃事",
        "author": "張祜",
        "biography": "",
        "paragraphs": [
            "北陸冰初結，南宮漏更長。何勞卻睡草，不驗返魂香。",
            "月隱仙娥豔，風殘夢蝶揚。徒悲舊行跡，一夜玉階霜。"
        ],
        "notes": [
            ""
        ],
        "volume": "卷五百一十",
        "no#": 105
    },
    {
        "title": "題平望驛",
        "author": "張祜",
        "biography": "",
        "paragraphs": [
            "一派吳興水，西來此驛分。路遙經幾日，身去是孤雲。",
            "雨氣朝忙蟻，雷聲夜聚蚊。何堪秋草色，到處重離群。"
        ],
        "notes": [
            ""
        ],
        "volume": "卷五百一十",
        "no#": 106
    },
    {
        "title": "隋宮懷古",
        "author": "張祜",
        "biography": "",
        "paragraphs": [
            "廢宮深苑路，煬帝此東行。往事餘山色，流年是水聲。",
            "古牆丹雘盡，深棟黑煤生。惆悵從今客，經過未了情。"
        ],
        "notes": [
            ""
        ],
        "volume": "卷五百一十",
        "no#": 107
    },
    {
        "title": "偶蘇求至話別",
        "author": "張祜",
        "biography": "",
        "paragraphs": [
            "幾年滄海別，萬里白頭吟。夜月江流闊，春雲嶺路深。",
            "珠繁楊氏果，翠耀孔家禽。無複天南夢，相思空樹林。"
        ],
        "notes": [
            ""
        ],
        "volume": "卷五百一十",
        "no#": 108
    },
    {
        "title": "秋霽",
        "author": "張祜",
        "biography": "",
        "paragraphs": [
            "垂老歸休意，棲棲陋巷中。暗燈棋子落，殘語酒瓶空。",
            "滴冪侵簷露，虛疏入檻風。何妨一蟬嘒，自抱木蘭叢。"
        ],
        "notes": [
            ""
        ],
        "volume": "卷五百一十",
        "no#": 109
    },
    {
        "title": "詠史二首",
        "author": "張祜",
        "biography": "",
        "paragraphs": [
            "漢代非良計，西戎世世塵。無何求善馬，不算苦生民。",
            "外國讎虛結，中華憤莫伸。卻教為後恥，昭帝遠和親。",
            "留名魯連去，於世絕遺音。盡愛聊城下，寧知滄海深。",
            "偶然飛一箭，無事在千金。回望淩煙閣，何人是此心。"
        ],
        "notes": [
            ""
        ],
        "volume": "卷五百一十",
        "no#": 110
    },
    {
        "title": "洞房燕",
        "author": "張祜",
        "biography": "",
        "paragraphs": [
            "清曉洞房開，佳人喜燕來。乍疑釵上動，輕似掌中回。",
            "暗語臨窗戶，深窺傍鏡臺。新妝正含思，莫拂畫梁埃。"
        ],
        "notes": [
            ""
        ],
        "volume": "卷五百一十",
        "no#": 111
    },
    {
        "title": "答僧贈柱杖",
        "author": "張祜",
        "biography": "",
        "paragraphs": [
            "千回掌上橫，珍重遠方情。客問何人與，閩僧寄一莖。",
            "畫空疑未決，卓地計初成。幸以文堪采，扶持力不輕。"
        ],
        "notes": [
            ""
        ],
        "volume": "卷五百一十",
        "no#": 112
    },
    {
        "title": "鷺鷥",
        "author": "張祜",
        "biography": "",
        "paragraphs": [
            "深窺思不窮，揭趾淺沙中。一點山光淨，孤飛潭影空。",
            "暗棲松葉露，雙下蓼花風。好是滄波侶，垂絲趣亦同。"
        ],
        "notes": [
            ""
        ],
        "volume": "卷五百一十",
        "no#": 113
    },
    {
        "title": "塞下",
        "author": "張祜",
        "biography": "",
        "paragraphs": [
            "萬里配長征，連年慣野營。入群來揀馬，拋伴去擒生。",
            "箭插雕翎闊，弓盤鵲角輕。閑看行近遠，西去受降城。"
        ],
        "notes": [
            ""
        ],
        "volume": "卷五百一十",
        "no#": 114
    },
    {
        "title": "憶雲陽宅",
        "author": "張祜",
        "biography": "",
        "paragraphs": [
            "一別雲陽宅，深愁度歲華。翠濃春檻柳，紅滿夜庭花。",
            "鳥影垂纖竹，魚行踐淺沙。聊當因寤寐，歸思浩無涯。"
        ],
        "notes": [
            ""
        ],
        "volume": "卷五百一十",
        "no#": 115
    },
    {
        "title": "題造微禪師院",
        "author": "張祜",
        "biography": "",
        "paragraphs": [
            "夜香聞偈後，岑寂掩雙扉。照竹燈和雪，穿雲月到衣。",
            "草堂疏磬斷，江寺故人稀。唯憶江南雨，春風獨鳥歸。"
        ],
        "notes": [
            ""
        ],
        "volume": "卷五百一十",
        "no#": 116
    },
    {
        "title": "酬武蘊之，乙丑之歲始見華髮餘自悲遂成繼和",
        "author": "張祜",
        "biography": "",
        "paragraphs": [
            "賈生年尚少，華髮近相侵。不是流光促，因緣別恨深。",
            "憐君成苦調，感我獨長吟。豈料清秋日，星星共映簪。"
        ],
        "notes": [
            ""
        ],
        "volume": "卷五百一十",
        "no#": 117
    },
    {
        "title": "題萬道人禪房",
        "author": "張祜",
        "biography": "",
        "paragraphs": [
            "何處鑿禪壁，西南江上峰。殘陽過遠水，落葉滿疏鐘。",
            "世事靜中去，道心塵外逢。欲知情不動，床下虎留蹤。"
        ],
        "notes": [
            ""
        ],
        "volume": "卷五百一十",
        "no#": 118
    },
    {
        "title": "病後訪山客",
        "author": "張祜",
        "biography": "",
        "paragraphs": [
            "久病倦衾枕，獨行來訪君。因逢歸馬客，共對出溪雲。",
            "新月坐中見，暮蟬愁處聞。相歡貴無事，莫想路歧分。"
        ],
        "notes": [
            ""
        ],
        "volume": "卷五百一十",
        "no#": 119
    },
    {
        "title": "題松汀驛",
        "author": "張祜",
        "biography": "",
        "paragraphs": [
            "山色遠含空，蒼茫澤國東。海明先見日，江白迥聞風。",
            "鳥道高原去，人煙小徑通。那知舊遺逸，不在五湖中。"
        ],
        "notes": [
            ""
        ],
        "volume": "卷五百一十",
        "no#": 120
    },
    {
        "title": "處士隱居",
        "author": "張祜",
        "biography": "",
        "paragraphs": [
            "斜日半飛閣，高簾輕翳空。清香芙蓉水，碧冷琅玕風。",
            "絕岸派沿洑，修廊趾崇隆。唯當餌仙術，坐作朱顏翁。"
        ],
        "notes": [
            ""
        ],
        "volume": "卷五百一十",
        "no#": 121
    },
    {
        "title": "早春錢塘湖晚眺",
        "author": "張祜",
        "biography": "",
        "paragraphs": [
            "落日下林阪，撫襟睇前蹤。輕澌流回浦，殘雪明高峰。",
            "仰視天宇曠，俯登雲樹重。聊當問真界，昨夜西巒鐘。"
        ],
        "notes": [
            ""
        ],
        "volume": "卷五百一十",
        "no#": 122
    },
    {
        "title": "濠州水館",
        "author": "張祜",
        "biography": "",
        "paragraphs": [
            "高閣去煩燠，客心遂安舒。清流中浴鳥，白石下游魚。",
            "秋樹色凋翠，夜橋聲嫋虛。南軒更何待，坐見玉蟾蜍。"
        ],
        "notes": [
            ""
        ],
        "volume": "卷五百一十",
        "no#": 123
    },
    {
        "title": "石頭城寺",
        "author": "張祜",
        "biography": "",
        "paragraphs": [
            "山勢抱煙光，重門突兀傍。連簷金像閣，半壁石龕廊。",
            "碧樹叢高頂，清池占下方。徒悲宦遊意，盡日老僧房。"
        ],
        "notes": [
            ""
        ],
        "volume": "卷五百一十",
        "no#": 124
    },
    {
        "title": "傷遷客歿南中",
        "author": "張祜",
        "biography": "",
        "paragraphs": [
            "故人何處歿，謫宦極南天。遠地身狼狽，窮途事果然。",
            "白須才過海，丹旐卻歸船。腸斷相逢路，新來客又遷。"
        ],
        "notes": [
            ""
        ],
        "volume": "卷五百一十",
        "no#": 125
    },
    {
        "title": "烏夜啼",
        "author": "張祜",
        "biography": "",
        "paragraphs": [
            "忽忽南飛返，危絲共怨淒。暗霜移樹宿，殘夜繞枝啼。",
            "咽絕聲重敘，愔淫思乍迷。不妨還報喜，誤使玉顏低。"
        ],
        "notes": [
            ""
        ],
        "volume": "卷五百一十",
        "no#": 126
    },
    {
        "title": "題潤州金山寺",
        "author": "張祜",
        "biography": "",
        "paragraphs": [
            "一宿金山寺，超然離世群。僧歸夜船月，龍出曉堂雲。",
            "樹色中流見，鐘聲兩岸聞。翻思在朝市，終日醉醺醺。"
        ],
        "notes": [
            ""
        ],
        "volume": "卷五百一十",
        "no#": 127
    },
    {
        "title": "題潤州甘露寺",
        "author": "張祜",
        "biography": "",
        "paragraphs": [
            "千重構橫險，高步出塵埃。日月光先見，江山勢盡來。",
            "冷雲歸水石，清露滴樓臺。況是東溟上，平生意一開。"
        ],
        "notes": [
            ""
        ],
        "volume": "卷五百一十",
        "no#": 128
    },
    {
        "title": "題杭州孤山寺",
        "author": "張祜",
        "biography": "",
        "paragraphs": [
            "樓臺聳碧岑，一徑入湖心。不雨山長潤，無雲水自陰。",
            "斷橋荒蘚澀，空院落花深。猶憶西窗月，鐘聲在北林。"
        ],
        "notes": [
            ""
        ],
        "volume": "卷五百一十",
        "no#": 129
    },
    {
        "title": "題餘杭縣龍泉觀",
        "author": "張祜",
        "biography": "",
        "paragraphs": [
            "四回山一面，台殿已嵯峨。中路見山遠，上方行石多。",
            "天晴花氣漫，地暖鳥音和。徒漱葛仙井，此生其奈何。"
        ],
        "notes": [
            ""
        ],
        "volume": "卷五百一十",
        "no#": 130
    },
    {
        "title": "題徑山大覺禪師影堂",
        "author": "張祜",
        "biography": "",
        "paragraphs": [
            "超然彼岸人，一徑謝微塵。見相即非相，觀身豈是身。",
            "空門性未滅，舊裏化猶新。謾指堂中影，誰言影似真。"
        ],
        "notes": [
            ""
        ],
        "volume": "卷五百一十",
        "no#": 131
    },
    {
        "title": "題濠州鐘離寺",
        "author": "張祜",
        "biography": "",
        "paragraphs": [
            "遙遙東郭寺，數裏占原田。遠岫碧光合，長淮清派連。",
            "院藏歸鳥樹，鐘到落帆船。唯羨空門叟，棲心盡百年。"
        ],
        "notes": [
            ""
        ],
        "volume": "卷五百一十",
        "no#": 132
    },
    {
        "title": "秋夜宿靈隱寺師上人",
        "author": "張祜",
        "biography": "",
        "paragraphs": [
            "月色荒城外，江聲野寺中。貧知交道薄，老信釋門空。",
            "露葉凋階蘚，風枝戛井桐。不妨無酒夜，閒話值生公。"
        ],
        "notes": [
            ""
        ],
        "volume": "卷五百一十",
        "no#": 133
    },
    {
        "title": "題蘇州靈岩寺",
        "author": "張祜",
        "biography": "",
        "paragraphs": [
            "碧海西陵岸，吳王此盛時。山行今佛寺，水見舊宮池。",
            "亡國人遺恨，空門事少悲。聊當值僧語，盡日把松枝。"
        ],
        "notes": [
            ""
        ],
        "volume": "卷五百一十",
        "no#": 134
    },
    {
        "title": "題蘇州楞伽寺",
        "author": "張祜",
        "biography": "",
        "paragraphs": [
            "樓臺山半腹，又此一經行。樹隔夫差苑，溪連勾踐城。",
            "上坡松徑澀，深坐石池清。況是西峰頂，淒涼故國情。"
        ],
        "notes": [
            ""
        ],
        "volume": "卷五百一十",
        "no#": 135
    },
    {
        "title": "題蘇州思益寺",
        "author": "張祜",
        "biography": "",
        "paragraphs": [
            "四面山形斷，樓臺此迥臨。兩峰高崒屼，一水下淫滲。",
            "鑿石西龕小，穿松北塢深。會當來結社，長日為僧吟。"
        ],
        "notes": [
            ""
        ],
        "volume": "卷五百一十",
        "no#": 136
    },
    {
        "title": "題重居寺",
        "author": "張祜",
        "biography": "",
        "paragraphs": [
            "浮圖經近郭，長日羨僧閑。竹徑深開院，松門遠對山。",
            "重廊標板榜，高殿鎖金環。更問尋雷室，西行咫尺間。"
        ],
        "notes": [
            ""
        ],
        "volume": "卷五百一十",
        "no#": 137
    },
    {
        "title": "題善權寺",
        "author": "張祜",
        "biography": "",
        "paragraphs": [
            "碧峰南一寺，最勝是仙源。峻阪依岩壁，清泉泄洞門。",
            "金函崇寶藏，玉樹閟靈根。寄謝香花叟，高蹤不可援。"
        ],
        "notes": [
            ""
        ],
        "volume": "卷五百一十",
        "no#": 138
    },
    {
        "title": "題南陵隱靜寺",
        "author": "張祜",
        "biography": "",
        "paragraphs": [
            "松徑上登攀，深行煙靄間。合流廚下水，對聳殿前山。",
            "潤壁鳥音迥，泉源僧步閑。更憐飛一錫，天外與雲還。"
        ],
        "notes": [
            ""
        ],
        "volume": "卷五百一十",
        "no#": 139
    },
    {
        "title": "題丘山寺",
        "author": "張祜",
        "biography": "",
        "paragraphs": [
            "幾代儒家業，何年佛寺碑。地平邊海處，江出上山時。",
            "故國人長往，空門事可知。淒涼問禪客，身外即無為。"
        ],
        "notes": [
            ""
        ],
        "volume": "卷五百一十",
        "no#": 140
    },
    {
        "title": "題道光上人山院",
        "author": "張祜",
        "biography": "",
        "paragraphs": [
            "真僧上方界，山路正岩岩。地僻泉長冷，亭香草不凡。",
            "火田生白菌，煙岫老青杉。盡日唯山水，當知律行嚴。"
        ],
        "notes": [
            ""
        ],
        "volume": "卷五百一十",
        "no#": 141
    },
    {
        "title": "贈廬山僧",
        "author": "張祜",
        "biography": "",
        "paragraphs": [
            "一室爐峰下，荒榛手自開。粉牌新薤葉，竹援小蔥台。",
            "樹黑雲歸去，山明日上來。便知心是佛，堅坐對寒灰。"
        ],
        "notes": [
            ""
        ],
        "volume": "卷五百一十",
        "no#": 142
    },
    {
        "title": "題惠山寺",
        "author": "張祜",
        "biography": "",
        "paragraphs": [
            "舊宅人何在，空門客自過。泉聲到池盡，山色上樓多。",
            "小洞生斜竹，重階夾細莎。殷勤望城市，雲水暮鐘和。"
        ],
        "notes": [
            ""
        ],
        "volume": "卷五百一十",
        "no#": 143
    },
    {
        "title": "題虎丘寺",
        "author": "張祜",
        "biography": "",
        "paragraphs": [
            "輕棹駐回流，門登西虎丘。霧青山月曉，雲白海天秋。",
            "倚殿松株澀，欹庭石片幽。青蛾幾時墓，空色尚悠悠。"
        ],
        "notes": [
            ""
        ],
        "volume": "卷五百一十",
        "no#": 144
    },
    {
        "title": "題普賢寺",
        "author": "張祜",
        "biography": "",
        "paragraphs": [
            "何人知寺路，松竹暗春山。潭黑龍應在，巢空鶴未還。",
            "經年來客倦，半日與僧閑。更共嘗新茗，聞鐘笑語間。"
        ],
        "notes": [
            ""
        ],
        "volume": "卷五百一十",
        "no#": 145
    },
    {
        "title": "題虎丘東寺",
        "author": "張祜",
        "biography": "",
        "paragraphs": [
            "雲樹擁崔嵬，深行異俗埃。寺門山外入，石壁地中開。",
            "仰砌池光動，登樓海氣來。傷心萬古意，金玉葬寒灰。"
        ],
        "notes": [
            ""
        ],
        "volume": "卷五百一十",
        "no#": 146
    },
    {
        "title": "題虎丘西寺",
        "author": "張祜",
        "biography": "",
        "paragraphs": [
            "囂塵楚城外，一寺枕通波。松色入門遠，岡形連院多。",
            "花時長到處，別路半經過。惆悵舊禪客，空房深薜蘿。"
        ],
        "notes": [
            ""
        ],
        "volume": "卷五百一十",
        "no#": 147
    },
    {
        "title": "題招隱寺",
        "author": "張祜",
        "biography": "",
        "paragraphs": [
            "千年戴顒宅，佛廟此崇修。古井人名在，清泉鹿跡幽。",
            "竹光寒閉院，山影夜藏樓。未得高僧旨，煙霞空暫遊。"
        ],
        "notes": [
            ""
        ],
        "volume": "卷五百一十",
        "no#": 148
    },
    {
        "title": "塞下曲",
        "author": "張祜",
        "biography": "",
        "paragraphs": [
            "二十逐嫖姚，分兵遠戍遼。雪迷經塞夜，冰壯渡河朝。",
            "促放雕難下，生騎馬未調。小儒何足問，看取劍橫腰。"
        ],
        "notes": [
            ""
        ],
        "volume": "卷五百一十",
        "no#": 149
    },
    {
        "title": "宿淮陰水館",
        "author": "張祜",
        "biography": "",
        "paragraphs": [
            "積水自成陰，昏昏月映林。五更離浦棹，一夜隔淮砧。",
            "漂母鄉非遠，王孫道豈沉。不當無健嫗，誰肯效前心。"
        ],
        "notes": [
            ""
        ],
        "volume": "卷五百一十",
        "no#": 150
    },
    {
        "title": "題小松",
        "author": "張祜",
        "biography": "",
        "paragraphs": [
            "何處劚雲煙，新移此館前。碧姿塵不染，清影露長鮮。",
            "聳地心才直，淩雲操未全。可悲人自老，何日是千年。"
        ],
        "notes": [
            ""
        ],
        "volume": "卷五百一十",
        "no#": 151
    },
    {
        "title": "夏日梅溪館寄龐舍人",
        "author": "張祜",
        "biography": "",
        "paragraphs": [
            "東陽賓禮重，高館望行期。埽簟因松葉，篸瓜使竹枝。",
            "捲簾聞鳥近，翻枕夢人遲。坐聽津橋說，今營太守碑。"
        ],
        "notes": [
            ""
        ],
        "volume": "卷五百一十",
        "no#": 152
    },
    {
        "title": "感河上兵",
        "author": "張祜",
        "biography": "",
        "paragraphs": [
            "一聞河塞上，非是欲權兵。首尾誠須畏，膏肓慎勿輕。",
            "多門徒可入，盡室且思行。莫為無媒者，滄浪不濯纓。"
        ],
        "notes": [
            ""
        ],
        "volume": "卷五百一十",
        "no#": 153
    },
    {
        "title": "贈淮南將",
        "author": "張祜",
        "biography": "",
        "paragraphs": [
            "年少好風情，垂鞭眥睚行。帶金獅子小，裘錦麒麟獰。",
            "揀匠裝銀鐙，堆錢買鈿箏。李陵雖效死，時論亦輕生。"
        ],
        "notes": [
            ""
        ],
        "volume": "卷五百一十",
        "no#": 154
    },
    {
        "title": "題惠昌上人",
        "author": "張祜",
        "biography": "",
        "paragraphs": [
            "半岩開一室，香穟細氛氳。石上漱秋水，月中行夏雲。",
            "律持僧講疏，經誦梵書文。好是風廊下，遙遙掛褐裙。"
        ],
        "notes": [
            ""
        ],
        "volume": "卷五百一十",
        "no#": 155
    },
    {
        "title": "塞上曲",
        "author": "張祜",
        "biography": "",
        "paragraphs": [
            "邊風卷地時，日暮帳初移。磧迥三通角，山寒一點旗。",
            "連收榻索馬，引滿射雕兒。莫道功勳細，將軍昔戍師。"
        ],
        "notes": [
            ""
        ],
        "volume": "卷五百一十",
        "no#": 156
    },
    {
        "title": "折楊柳",
        "author": "張祜",
        "biography": "",
        "paragraphs": [
            "紅粉青樓曙，垂楊仲月春。懷君重攀折，非妾妒腰身。",
            "舞帶縈絲斷，嬌娥向葉嚬。橫吹凡幾曲，獨自最愁人。"
        ],
        "notes": [
            ""
        ],
        "volume": "卷五百一十",
        "no#": 157
    },
    {
        "title": "采桑",
        "author": "張祜",
        "biography": "",
        "paragraphs": [
            "自古多征戰，由來尚甲兵。長驅千里去，一舉兩番平。",
            "按劍從沙漠，歌謠滿帝京。寄言天下將，須立武功名。"
        ],
        "notes": [
            ""
        ],
        "volume": "卷五百一十",
        "no#": 158
    },
    {
        "title": "禪智寺",
        "author": "張祜",
        "biography": "",
        "paragraphs": [
            "寶殿依山嶮，臨虛勢若吞。畫簷齊木末，香砌壓雲根。",
            "遠景窗中岫，孤煙竹裏村。憑高聊一望，鄉思隔吳門。"
        ],
        "notes": [
            ""
        ],
        "volume": "卷五百一十",
        "no#": 159
    },
    {
        "title": "寄題商洛王隱居",
        "author": "張祜",
        "biography": "",
        "paragraphs": [
            "近逢商洛口，知爾坐南塘。草閣平春水，柴門掩夕陽。",
            "隨蜂收野蜜，尋麝采生香。更憶前年醉，松花滿石床。"
        ],
        "notes": [
            ""
        ],
        "volume": "卷五百一十",
        "no#": 160
    },
    {
        "title": "送客歸湘楚",
        "author": "張祜",
        "biography": "",
        "paragraphs": [
            "無辭一杯酒，昔日與君深。秋色換歸鬢，曙光生別心。",
            "桂花山廟冷，楓樹水樓陰。此路千餘裏，應勞楚客吟。"
        ],
        "notes": [
            ""
        ],
        "volume": "卷五百一十",
        "no#": 161
    },
    {
        "title": "登金山寺",
        "author": "張祜",
        "biography": "",
        "paragraphs": [
            "古今斯島絕，南北大江分。水闊吞滄海，亭高宿斷雲。",
            "返潮千澗落，啼鳥半空聞。皆是登臨處，歸航酒半醺。"
        ],
        "notes": [
            ""
        ],
        "volume": "卷五百一十",
        "no#": 162
    }
]