[
    {
        "title": "寄柳州韓司戶郎中",
        "author": "韋應物",
        "biography": "",
        "paragraphs": [
            "達識與昧機，智殊跡同靜。於焉得攜手，屢賞清夜景。",
            "瀟灑陪高詠，從容羨華省。一逐風波遷，南登桂陽嶺。",
            "舊裏門空掩，歡遊事皆屏。悵望城闕遙，幽居時序永。",
            "春風吹百卉，和煦變閭井。獨悶終日眠，篇書不復省。",
            "唯當望雨露，沾子荒遐境。"
        ],
        "notes": [
            ""
        ],
        "volume": "卷一百八十八",
        "no#": 1
    },
    {
        "title": "寄令狐侍郎",
        "author": "韋應物",
        "biography": "",
        "paragraphs": [
            "三山有瓊樹，霜雪色逾新。始自風塵交，中結綢繆姻。",
            "西掖方掌誥，南宮複司春。夕燕華池月，朝奉玉階塵。",
            "眾寶歸和氏，吹噓多俊人。群公共然諾，聲問邁時倫。",
            "孤鴻既高舉，燕雀在荊榛。翔集且不同，豈不欲殷勤。",
            "一旦遷南郡，江湖渺無垠。寵辱良未定，君子豈緇磷。",
            "寒暑已推斥，別離生苦辛。非將會面目，書劄何由申。"
        ],
        "notes": [
            ""
        ],
        "volume": "卷一百八十八",
        "no#": 2
    },
    {
        "title": "閒居寄端及重陽",
        "author": "韋應物",
        "biography": "",
        "paragraphs": [
            "山明野寺曙鐘微，雪滿幽林人跡稀。",
            "閒居寥落生高興，無事風塵獨不歸。"
        ],
        "notes": [
            ""
        ],
        "volume": "卷一百八十八",
        "no#": 3
    },
    {
        "title": "園林晏起，寄昭應韓明府、盧主簿",
        "author": "韋應物",
        "biography": "",
        "paragraphs": [
            "田家已耕作，井屋起晨煙。園林鳴好鳥，閒居猶獨眠。",
            "不覺朝已晏，起來望青天。四體一舒散，情性亦忻然。",
            "還複茅簷下，對酒思數賢。束帶理官府，簡牘盈目前。",
            "當念中林賞，覽物遍山川。上非遇明世，庶以道自全。"
        ],
        "notes": [
            ""
        ],
        "volume": "卷一百八十八",
        "no#": 4
    },
    {
        "title": "寄大樑諸友",
        "author": "韋應物",
        "biography": "",
        "paragraphs": [
            "分竹守南譙，弭節過梁池。雄都眾君子，出餞擁河湄。",
            "燕謔始雲洽，方舟已解維。一為風水便，但見山川馳。",
            "昨日次睢陽，今夕宿符離。雲樹愴重疊，煙波念還期。",
            "相敦在勤事，海內方勞師。"
        ],
        "notes": [
            ""
        ],
        "volume": "卷一百八十八",
        "no#": 5
    },
    {
        "title": "新秋夜寄諸弟",
        "author": "韋應物",
        "biography": "",
        "paragraphs": [
            "兩地俱秋夕，相望共星河。高梧一葉下，空齋歸思多。",
            "方用憂人瘼，況自抱微痾。無將別來近，顏鬢已蹉跎。"
        ],
        "notes": [
            ""
        ],
        "volume": "卷一百八十八",
        "no#": 6
    },
    {
        "title": "郊園聞蟬，寄諸弟",
        "author": "韋應物",
        "biography": "",
        "paragraphs": [
            "去歲郊園別，聞蟬在蘭省。今歲臥南譙，蟬鳴歸路永。",
            "夕響依山谷，餘悲散秋景。緘書報此時，此心方耿耿。"
        ],
        "notes": [
            ""
        ],
        "volume": "卷一百八十八",
        "no#": 7
    },
    {
        "title": "寄中書劉舍人",
        "author": "韋應物",
        "biography": "",
        "paragraphs": [
            "雲霄路竟別，中年跡暫同。比翼趨丹陛，連騎下南宮。",
            "佳詠邀清月，幽賞滯芳叢。迨予一出守，與子限西東。",
            "晨露方愴愴，離抱更忡忡。忽睹九天詔，秉綸歸國工。",
            "玉座浮香氣，秋禁散涼風。應向橫門度，環佩杳玲瓏。",
            "光輝恨未矚，歸思坐難通。蒼蒼松桂姿，想在掖垣中。"
        ],
        "notes": [
            ""
        ],
        "volume": "卷一百八十八",
        "no#": 8
    },
    {
        "title": "郡齋感秋，寄諸弟",
        "author": "韋應物",
        "biography": "",
        "paragraphs": [
            "首夏辭舊國，窮秋臥滁城。方如昨日別，忽覺徂歲驚。",
            "高閣收煙霧，池水晚澄清。戶牖已淒爽，晨夜感深情。",
            "昔游郎署間，是月天氣晴。授衣還西郊，曉露田中行。",
            "采菊投酒中，昆弟自同傾。簪組聊掛壁，焉知有世榮。",
            "一旦居遠郡，山川間音形。大道庶無累，及茲念已盈。"
        ],
        "notes": [
            ""
        ],
        "volume": "卷一百八十八",
        "no#": 9
    },
    {
        "title": "郡中對雨，贈元錫兼簡楊淩",
        "author": "韋應物",
        "biography": "",
        "paragraphs": [
            "宿雨冒空山，空城響秋葉。沉沉暮色至，淒淒涼氣入。",
            "蕭條林表散，的礫荷上集。夜霧著衣重，新苔侵履濕。",
            "遇茲端憂日，賴與嘉賓接。"
        ],
        "notes": [
            ""
        ],
        "volume": "卷一百八十八",
        "no#": 10
    },
    {
        "title": "冬至夜寄京師諸弟兼懷崔都水",
        "author": "韋應物",
        "biography": "",
        "paragraphs": [
            "理郡無異政，所憂在素餐。徒令去京國，羈旅當歲寒。",
            "子月生一氣，陽景極南端。已懷時節感，更抱別離酸。",
            "私燕席雲罷，還齋夜方闌。邃幕沉空宇，孤燈照床單。",
            "應同茲夕念，寧忘故歲歡。川途恍悠邈，涕下一闌幹。"
        ],
        "notes": [
            ""
        ],
        "volume": "卷一百八十八",
        "no#": 11
    },
    {
        "title": "元日寄諸弟兼呈崔都水",
        "author": "韋應物",
        "biography": "",
        "paragraphs": [
            "一從守茲郡，兩鬢生素發。新正加我年，故歲去超忽。",
            "淮濱益時候，了似仲秋月。川谷風景溫，城池草木發。",
            "高齋屬多暇，惆悵臨芳物。日月昧還期，念君何時歇。"
        ],
        "notes": [
            ""
        ],
        "volume": "卷一百八十八",
        "no#": 12
    },
    {
        "title": "寄職方劉郎中",
        "author": "韋應物",
        "biography": "",
        "paragraphs": [
            "相聞二十載，不得展平生。一夕南宮遇，聊用寫中情。",
            "端服光朝次，群烈慕英聲。歸來坐粉闈，揮筆乃縱橫。",
            "始陪文翰游，歡燕難久並。予因謬忝出，君為沉疾嬰。",
            "別離寒暑過，荏苒春草生。故園茲日隔，新禽池上鳴。",
            "郡中永無事，歸思徒自盈。"
        ],
        "notes": [
            ""
        ],
        "volume": "卷一百八十八",
        "no#": 13
    },
    {
        "title": "社日寄崔都水及諸弟群屬",
        "author": "韋應物",
        "biography": "",
        "paragraphs": [
            "山郡多暇日，社時放吏歸。坐閣獨成悶，行塘閱清輝。",
            "春風動高柳，芳園掩夕扉。遙思裏中會，心緒悵微微。"
        ],
        "notes": [
            ""
        ],
        "volume": "卷一百八十八",
        "no#": 14
    },
    {
        "title": "寒食日寄諸弟",
        "author": "韋應物",
        "biography": "",
        "paragraphs": [
            "禁火曖佳辰，念離獨傷抱。見此野田花，心思杜陵道。",
            "聯騎定何時，予今顏已老。"
        ],
        "notes": [
            ""
        ],
        "volume": "卷一百八十八",
        "no#": 15
    },
    {
        "title": "三月三日寄諸弟兼懷崔都水",
        "author": "韋應物",
        "biography": "",
        "paragraphs": [
            "暮節看已謝，茲晨愈可惜。風澹意傷春，池寒花斂夕。",
            "對酒始依依，懷人還的的。誰當曲水行，相思尋舊跡。"
        ],
        "notes": [
            ""
        ],
        "volume": "卷一百八十八",
        "no#": 16
    },
    {
        "title": "贈李儋侍禦",
        "author": "韋應物",
        "biography": "",
        "paragraphs": [
            "風光山郡少，來看廣陵春。殘花猶待客，莫問意中人。"
        ],
        "notes": [
            ""
        ],
        "volume": "卷一百八十八",
        "no#": 17
    },
    {
        "title": "寄楊協律",
        "author": "韋應物",
        "biography": "",
        "paragraphs": [
            "吏散門閣掩，鳥鳴山郡中。遠念長江別，俯覺座隅空。",
            "舟泊南池雨，簟卷北樓風。並罷芳樽燕，為愴昨時同。"
        ],
        "notes": [
            ""
        ],
        "volume": "卷一百八十八",
        "no#": 18
    },
    {
        "title": "郡齋贈王卿",
        "author": "韋應物",
        "biography": "",
        "paragraphs": [
            "無術謬稱簡，素餐空自嗟。秋齋雨成滯，山藥寒始華。",
            "濩落人皆笑，幽獨歲逾賒。唯君出塵意，賞愛似山家。"
        ],
        "notes": [
            ""
        ],
        "volume": "卷一百八十八",
        "no#": 19
    },
    {
        "title": "簡恒璨",
        "author": "韋應物",
        "biography": "",
        "paragraphs": [
            "室虛多涼氣，天高屬秋時。空庭夜風雨，草木曉離披。",
            "簡書日雲曠，文墨誰複持。聊因遇澄靜，一與道人期。"
        ],
        "notes": [
            ""
        ],
        "volume": "卷一百八十八",
        "no#": 20
    },
    {
        "title": "閒居寄諸弟",
        "author": "韋應物",
        "biography": "",
        "paragraphs": [
            "秋草生庭白露時，故園諸弟益相思。",
            "盡日高齋無一事，芭蕉葉上獨題詩。"
        ],
        "notes": [
            ""
        ],
        "volume": "卷一百八十八",
        "no#": 21
    },
    {
        "title": "登樓寄王卿",
        "author": "韋應物",
        "biography": "",
        "paragraphs": [
            "踏閣攀林恨不同，楚雲滄海思無窮。",
            "數家砧杵秋山下，一郡荊榛寒雨中。"
        ],
        "notes": [
            ""
        ],
        "volume": "卷一百八十八",
        "no#": 22
    },
    {
        "title": "寄暢當",
        "author": "韋應物",
        "biography": "",
        "paragraphs": [
            "寇賊起東山，英俊方未閑。聞君新應募，籍籍動京關。",
            "出身文翰場，高步不可攀。青袍未及解，白羽插腰間。",
            "昔為瓊樹枝，今有風霜顏。秋郊細柳道，走馬一夕還。",
            "丈夫當為國，破敵如摧山。何必事州府，坐使鬢毛斑。"
        ],
        "notes": [
            ""
        ],
        "volume": "卷一百八十八",
        "no#": 23
    },
    {
        "title": "贈崔員外",
        "author": "韋應物",
        "biography": "",
        "paragraphs": [
            "一別十年事，相逢淮海濱。還思洛陽日，更話府中人。",
            "且對清觴滿，甯知白髮新。匆匆何處去，車馬冒風塵。"
        ],
        "notes": [
            ""
        ],
        "volume": "卷一百八十八",
        "no#": 24
    },
    {
        "title": "寄李儋、元錫",
        "author": "韋應物",
        "biography": "",
        "paragraphs": [
            "去年花裏逢君別，今日花開已一年。世事茫茫難自料，",
            "聞道欲來相問訊，西樓望月幾回圓。"
        ],
        "notes": [
            ""
        ],
        "volume": "卷一百八十八",
        "no#": 25
    },
    {
        "title": "京師叛亂寄諸弟",
        "author": "韋應物",
        "biography": "",
        "paragraphs": [
            "弱冠遭世難，二紀猶未平。羈離官遠郡，虎豹滿西京。",
            "上懷犬馬戀，下有骨肉情。歸去在何時，流淚忽沾纓。",
            "憂來上北樓，左右但軍營。函谷行人絕，淮南春草生。",
            "鳥鳴野田間，思憶故園行。何當四海晏，甘與齊民耕。"
        ],
        "notes": [
            ""
        ],
        "volume": "卷一百八十八",
        "no#": 26
    },
    {
        "title": "贈琮公",
        "author": "韋應物",
        "biography": "",
        "paragraphs": [
            "山僧一相訪，吏案正盈前。出處似殊致，喧靜兩皆禪。",
            "暮春華池宴，清夜高齋眠。此道本無得，寧複有忘筌。"
        ],
        "notes": [
            ""
        ],
        "volume": "卷一百八十八",
        "no#": 27
    },
    {
        "title": "寄諸弟",
        "author": "韋應物",
        "biography": "",
        "paragraphs": [
            "歲暮兵戈亂京國，帛書間道訪存亡。",
            "還信忽從天上落，唯知彼此淚千行。"
        ],
        "notes": [
            ""
        ],
        "volume": "卷一百八十八",
        "no#": 28
    },
    {
        "title": "寄恒璨",
        "author": "韋應物",
        "biography": "",
        "paragraphs": [
            "心絕去來緣，跡順人間事。獨尋秋草徑，夜宿寒山寺。",
            "今日郡齋閑，思問楞伽字。"
        ],
        "notes": [
            ""
        ],
        "volume": "卷一百八十八",
        "no#": 29
    },
    {
        "title": "簡郡中諸生",
        "author": "韋應物",
        "biography": "",
        "paragraphs": [
            "守郡臥秋閣，四面盡荒山。此時聽夜雨，孤燈照窗間。",
            "藥園日蕪沒，書帷長自閑。惟當上客至，論詩一解顏。"
        ],
        "notes": [
            ""
        ],
        "volume": "卷一百八十八",
        "no#": 30
    },
    {
        "title": "寄全椒山中道士",
        "author": "韋應物",
        "biography": "",
        "paragraphs": [
            "今朝郡齋冷，忽念山中客。澗底束荊薪，歸來煮白石。",
            "欲持一瓢酒，遠慰風雨夕。落葉滿空山，何處尋行跡。"
        ],
        "notes": [
            ""
        ],
        "volume": "卷一百八十八",
        "no#": 31
    },
    {
        "title": "寄釋子良史酒",
        "author": "韋應物",
        "biography": "",
        "paragraphs": [
            "秋山僧冷病，聊寄三五杯。應瀉山瓢裏，還寄此瓢來。"
        ],
        "notes": [
            ""
        ],
        "volume": "卷一百八十八",
        "no#": 32
    },
    {
        "title": "重寄",
        "author": "韋應物",
        "biography": "",
        "paragraphs": [
            "複寄滿瓢去，定見空瓢來。若不打瓢破，終當費酒材。"
        ],
        "notes": [
            ""
        ],
        "volume": "卷一百八十八",
        "no#": 33
    },
    {
        "title": "答釋子良史送酒瓢",
        "author": "韋應物",
        "biography": "",
        "paragraphs": [
            "此瓢今已到，山瓢知已空。且飲寒塘水，遙將回也同。"
        ],
        "notes": [
            ""
        ],
        "volume": "卷一百八十八",
        "no#": 34
    },
    {
        "title": "簡陟、巡、建二甥",
        "author": "韋應物",
        "biography": "",
        "paragraphs": [
            "忽羨後生連榻話，獨依寒燭一齋空。",
            "時流歡笑事從別，把酒吟詩待爾同。"
        ],
        "notes": [
            ""
        ],
        "volume": "卷一百八十八",
        "no#": 35
    },
    {
        "title": "覽褒子臥病一絕，聊以題示",
        "author": "韋應物",
        "biography": "",
        "paragraphs": [
            "念子抱沉疾，霜露變滁城。獨此高窗下，自然無世情。"
        ],
        "notes": [
            ""
        ],
        "volume": "卷一百八十八",
        "no#": 36
    },
    {
        "title": "寄璨師",
        "author": "韋應物",
        "biography": "",
        "paragraphs": [
            "林院生夜色，西廊上紗燈。時憶長松下，獨坐一山僧。"
        ],
        "notes": [
            ""
        ],
        "volume": "卷一百八十八",
        "no#": 37
    },
    {
        "title": "寄盧陟",
        "author": "韋應物",
        "biography": "",
        "paragraphs": [
            "柳葉遍寒塘，曉霜凝高閣。累日此流連，別來成寂寞。"
        ],
        "notes": [
            ""
        ],
        "volume": "卷一百八十八",
        "no#": 38
    },
    {
        "title": "途中寄楊邈、裴緒，示褒子",
        "author": "韋應物",
        "biography": "",
        "paragraphs": [
            "上宰領淮右，下國屬星馳。霧野騰曉騎，霜竿裂凍旗。",
            "蕭蕭陟連岡，莽莽望空陂。風截雁嘹唳，雲慘樹參差。",
            "高齋明月夜，中庭松桂姿。當睽一酌恨，況此兩旬期。"
        ],
        "notes": [
            ""
        ],
        "volume": "卷一百八十八",
        "no#": 39
    },
    {
        "title": "宿永陽寄璨律師",
        "author": "韋應物",
        "biography": "",
        "paragraphs": [
            "遙知郡齋夜，凍雪封松竹。時有山僧來，懸燈獨自宿。"
        ],
        "notes": [
            ""
        ],
        "volume": "卷一百八十八",
        "no#": 40
    },
    {
        "title": "雪行寄褒子",
        "author": "韋應物",
        "biography": "",
        "paragraphs": [
            "淅瀝覆寒騎，飄颻暗川容。行子郡城曉，披雲看杉松。"
        ],
        "notes": [
            ""
        ],
        "volume": "卷一百八十八",
        "no#": 41
    },
    {
        "title": "寄裴處士",
        "author": "韋應物",
        "biography": "",
        "paragraphs": [
            "春風駐遊騎，晚景澹山暉。一問清泠子，獨掩荒園扉。",
            "草木雨來長，裏閭人到稀。方從廣陵宴，花落未言歸。"
        ],
        "notes": [
            ""
        ],
        "volume": "卷一百八十八",
        "no#": 42
    },
    {
        "title": "偶入西齋院示釋子恒璨",
        "author": "韋應物",
        "biography": "",
        "paragraphs": [
            "僧齋地雖密，忘子跡要賒。一來非問訊，自是看山花。"
        ],
        "notes": [
            ""
        ],
        "volume": "卷一百八十八",
        "no#": 43
    },
    {
        "title": "示全真元常",
        "author": "韋應物",
        "biography": "",
        "paragraphs": [
            "余辭郡符去，爾為外事牽。寧知風雪夜，複此對床眠。",
            "始話南池飲，更詠西樓篇。無將一會易，歲月坐推遷。"
        ],
        "notes": [
            ""
        ],
        "volume": "卷一百八十八",
        "no#": 44
    },
    {
        "title": "寄劉尊師",
        "author": "韋應物",
        "biography": "",
        "paragraphs": [
            "世間荏苒縈此身，長望碧山到無因。",
            "白鶴徘徊看不去，遙知下有清都人。"
        ],
        "notes": [
            ""
        ],
        "volume": "卷一百八十八",
        "no#": 45
    },
    {
        "title": "寄廬山棕衣居士",
        "author": "韋應物",
        "biography": "",
        "paragraphs": [
            "兀兀山行無處歸，山中猛虎識棕衣。",
            "俗客欲尋應不遇，雲溪道士見猶稀。"
        ],
        "notes": [
            ""
        ],
        "volume": "卷一百八十八",
        "no#": 46
    },
    {
        "title": "因省風俗，與從侄成緒游山水，中道先歸寄示",
        "author": "韋應物",
        "biography": "",
        "paragraphs": [
            "累宵同燕酌，十舍攜征騎。始造雙林寂，遐搜洞府秘。",
            "群峰繞盤鬱，懸泉仰特異。陰壑雲松埋，陽崖煙花媚。",
            "每慮觀省牽，中乖遊踐志。我尚山水行，子歸棲息地。",
            "一操臨流袂，上聳幹雲轡。獨往倦危途，懷沖寡幽致。",
            "賴爾還都期，方將登樓遲。"
        ],
        "notes": [
            ""
        ],
        "volume": "卷一百八十八",
        "no#": 47
    },
    {
        "title": "寒食寄京師諸弟",
        "author": "韋應物",
        "biography": "",
        "paragraphs": [
            "雨中禁火空齋冷，江上流鶯獨坐聽。",
            "把酒看花想諸弟，杜陵寒食草青青。"
        ],
        "notes": [
            ""
        ],
        "volume": "卷一百八十八",
        "no#": 48
    },
    {
        "title": "歲日寄京師諸季端武等",
        "author": "韋應物",
        "biography": "",
        "paragraphs": [
            "獻歲抱深惻，僑居念歸緣。常患親愛離，始覺世務牽。",
            "少事河陽府，晚守淮南壖。平生幾會散，已及蹉跎年。",
            "昨日罷符竹，家貧遂留連。部曲多已去，車馬不復全。",
            "閑將酒為偶，默以道自詮。聽松南岩寺，見月西澗泉。",
            "為政無異術，當責豈望遷。終理來時裝，歸鑿杜陵田。"
        ],
        "notes": [
            ""
        ],
        "volume": "卷一百八十八",
        "no#": 49
    },
    {
        "title": "簡盧陟",
        "author": "韋應物",
        "biography": "",
        "paragraphs": [
            "可憐白雪曲，未遇知音人。恓惶戎旅下，蹉跎淮海濱。",
            "澗樹含朝雨，山鳥哢餘春。我有一瓢酒，可以慰風塵。"
        ],
        "notes": [
            ""
        ],
        "volume": "卷一百八十八",
        "no#": 50
    },
    {
        "title": "西澗即事示盧陟",
        "author": "韋應物",
        "biography": "",
        "paragraphs": [
            "寢扉臨碧澗，晨起澹忘情。空林細雨至，圓文遍水生。",
            "永日無餘事，山中伐木聲。知子塵喧久，暫可散煩纓。"
        ],
        "notes": [
            ""
        ],
        "volume": "卷一百八十八",
        "no#": 51
    },
    {
        "title": "登郡寄京師諸季、淮南子弟",
        "author": "韋應物",
        "biography": "",
        "paragraphs": [
            "始罷永陽守，複臥潯陽樓。懸檻飄寒雨，危堞侵江流。",
            "迨茲聞雁夜，重憶別離秋。徒有盈樽酒，鎮此百端憂。"
        ],
        "notes": [
            ""
        ],
        "volume": "卷一百八十八",
        "no#": 52
    },
    {
        "title": "寄黃尊師",
        "author": "韋應物",
        "biography": "",
        "paragraphs": [
            "結茅種杏在雲端，掃雪焚香宿石壇。",
            "靈祇不許世人到，忽作雷風登嶺難。"
        ],
        "notes": [
            ""
        ],
        "volume": "卷一百八十八",
        "no#": 53
    },
    {
        "title": "寄黃、劉二尊師",
        "author": "韋應物",
        "biography": "",
        "paragraphs": [
            "廬山兩道士，各在一峰居。矯掌白雲表，晞發陽和初。",
            "清夜降真侶，焚香滿空虛。中有無為樂，自然與世疏。",
            "道尊不可屈，符守豈暇餘。高齋遙致敬，願示一編書。"
        ],
        "notes": [
            ""
        ],
        "volume": "卷一百八十八",
        "no#": 54
    },
    {
        "title": "秋夜寄丘二十二員外",
        "author": "韋應物",
        "biography": "",
        "paragraphs": [
            "懷君屬秋夜，散步詠涼天。山空松子落，幽人應未眠。"
        ],
        "notes": [
            ""
        ],
        "volume": "卷一百八十八",
        "no#": 55
    },
    {
        "title": "贈丘員外二首",
        "author": "韋應物",
        "biography": "",
        "paragraphs": [
            "高詞棄浮靡，貞行表鄉閭。未真南宮拜，聊偃東山居。",
            "大藩本多事，日與文章疏。每一睹之子，高詠遂起予。",
            "宵晝方連燕，煩吝亦頓祛。格言雅誨闕，善謔矜數餘。",
            "久局思遊曠，窮慘遇陽舒。虎丘愜登眺，吳門悵躊躇。",
            "方此戀攜手，豈雲還舊墟。告諸吳子弟，文學為何如。",
            "跡與孤雲遠，心將野鶴俱。那同石氏子，每到府門趨。"
        ],
        "notes": [
            ""
        ],
        "volume": "卷一百八十八",
        "no#": 56
    },
    {
        "title": "贈李判官",
        "author": "韋應物",
        "biography": "",
        "paragraphs": [
            "良玉定為寶，長材世所稀。佐幕方巡郡，奏命布恩威。",
            "食蔬程獨守，飲冰節靡違。決獄興邦頌，高文稟天機。",
            "賓館在林表，望山啟西扉。下有千畝田，泱漭吳土肥。",
            "始耕已見獲，袗絺今授衣。政拙勞詳省，淹留未得歸。",
            "雖慚且忻願，日夕睹光輝。"
        ],
        "notes": [
            ""
        ],
        "volume": "卷一百八十八",
        "no#": 57
    },
    {
        "title": "寄皎然上人",
        "author": "韋應物",
        "biography": "",
        "paragraphs": [
            "吳興老釋子，野雪蓋精廬。詩名徒自振，道心長晏如。",
            "想茲棲禪夜，見月東峰初。鳴鐘驚岩壑，焚香滿空虛。",
            "叨慕端成舊，未識豈為疏。願以碧雲思，方君怨別餘。",
            "茂苑文華地，流水古僧居。何當一遊詠，倚閣吟躊躇。"
        ],
        "notes": [
            ""
        ],
        "volume": "卷一百八十八",
        "no#": 58
    },
    {
        "title": "贈舊識",
        "author": "韋應物",
        "biography": "",
        "paragraphs": [
            "少年游太學，負氣蔑諸生。蹉跎三十載，今日海隅行。"
        ],
        "notes": [
            ""
        ],
        "volume": "卷一百八十八",
        "no#": 59
    },
    {
        "title": "複理西齋，寄丘員外",
        "author": "韋應物",
        "biography": "",
        "paragraphs": [
            "前歲理西齋，得與君子同。迨茲已一周，悵望臨春風。",
            "始自疏林竹，還複長榛叢。端正良難久，蕪穢易為功。",
            "援斧開眾郁，如師啟群蒙。庭宇還清曠，煩抱亦舒通。",
            "海隅雨雪霽，春序風景融。時物方如故，懷賢思無窮。"
        ],
        "notes": [
            ""
        ],
        "volume": "卷一百八十八",
        "no#": 60
    },
    {
        "title": "和張舍人夜直中書，寄吏部劉員外",
        "author": "韋應物",
        "biography": "",
        "paragraphs": [
            "西垣草詔罷，南宮憶上才。月臨蘭殿出，涼自鳳池來。",
            "松桂生丹禁，鴛鷺集雲台。托身各有所，相望徒徘徊。"
        ],
        "notes": [
            ""
        ],
        "volume": "卷一百八十八",
        "no#": 61
    },
    {
        "title": "和李二主簿，寄淮上綦毋三",
        "author": "韋應物",
        "biography": "",
        "paragraphs": [
            "滿城憐傲吏，終日賦新詩。請報淮陰客，春帆浪作期。"
        ],
        "notes": [
            ""
        ],
        "volume": "卷一百八十八",
        "no#": 62
    },
    {
        "title": "寄二嚴",
        "author": "韋應物",
        "biography": "",
        "paragraphs": [
            "絲竹久已懶，今日遇君忺。打破蜘蛛千道網，"
        ],
        "notes": [
            ""
        ],
        "volume": "卷一百八十八",
        "no#": 63
    }
]