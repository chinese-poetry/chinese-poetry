[
    {
        "title": "寄仰山光味長者",
        "author": "齊己",
        "biography": "",
        "paragraphs": [
            "大仰禪棲處，杉松到頂陰。下來雖有路，歸去每無心。",
            "鳥道峰形直，龍湫石影深。徑行誰得見，半夜老猿吟。"
        ],
        "notes": [
            ""
        ],
        "volume": "卷八百四十二",
        "no#": 1
    },
    {
        "title": "貽廬岳陳沆秀才",
        "author": "齊己",
        "biography": "",
        "paragraphs": [
            "為儒老雙鬢，勤苦竟何如。四海方磨劍，空山自讀書。",
            "石圍泉眼碧，秋落洞門虛。莫慮搜賢僻，征君舊此居。"
        ],
        "notes": [
            ""
        ],
        "volume": "卷八百四十二",
        "no#": 2
    },
    {
        "title": "邊上",
        "author": "齊己",
        "biography": "",
        "paragraphs": [
            "漢地從休馬，胡家自牧羊。都來銷帝道，渾不用兵防。",
            "草上孤城白，沙翻大漠黃。秋風起邊雁，一一向瀟湘。"
        ],
        "notes": [
            ""
        ],
        "volume": "卷八百四十二",
        "no#": 3
    },
    {
        "title": "蟋蟀",
        "author": "齊己",
        "biography": "",
        "paragraphs": [
            "聲異蟪蛄聲，聽須是正聽。無風來竹院，有月在莎庭。",
            "雖不妨調瑟，多堪伴誦經。誰人向秋夕，為爾欲忘形。"
        ],
        "notes": [
            ""
        ],
        "volume": "卷八百四十二",
        "no#": 4
    },
    {
        "title": "寄西山鄭谷神",
        "author": "齊己",
        "biography": "",
        "paragraphs": [
            "西望鄭先生，焚修在杳冥。幾番松骨朽，未換鬢根青。",
            "石闕涼調瑟，秋壇夜拜星。俗人應撫掌，閑處誦黃庭。"
        ],
        "notes": [
            ""
        ],
        "volume": "卷八百四十二",
        "no#": 5
    },
    {
        "title": "讀參同契",
        "author": "齊己",
        "biography": "",
        "paragraphs": [
            "堪笑修仙侶，燒金覓大還。不知消息火，只在寂寥關。",
            "鬢白爐中術，魂飛海上山。悲哉五千字，無用在人間。"
        ],
        "notes": [
            ""
        ],
        "volume": "卷八百四十二",
        "no#": 6
    },
    {
        "title": "聞落葉",
        "author": "齊己",
        "biography": "",
        "paragraphs": [
            "楚樹雪晴後，蕭蕭落晚風。因思故國夜，臨水幾株空。",
            "煮茗燒乾脆，行苔踏爛紅。來年未離此，還見碧叢叢。"
        ],
        "notes": [
            ""
        ],
        "volume": "卷八百四十二",
        "no#": 7
    },
    {
        "title": "謝王先輩昆弟游湘中回各見示新詩",
        "author": "齊己",
        "biography": "",
        "paragraphs": [
            "瀟湘多勝異，宗社久裴回。兄弟同游去，幽奇盡采來。",
            "只應求妙唱，何以示寒灰。上國攜歸後，唯呈不世才。"
        ],
        "notes": [
            ""
        ],
        "volume": "卷八百四十二",
        "no#": 8
    },
    {
        "title": "寄酬高輦推官",
        "author": "齊己",
        "biography": "",
        "paragraphs": [
            "道自閑機長，詩從靜境生。不知春豔盡，但覺雅風清。",
            "竹膩題幽碧，蕉乾裂脆聲。何當九霄客，重疊記無名。"
        ],
        "notes": [
            ""
        ],
        "volume": "卷八百四十二",
        "no#": 9
    },
    {
        "title": "逢詩僧",
        "author": "齊己",
        "biography": "",
        "paragraphs": [
            "禪玄無可並，詩妙有何評。五七字中苦，百千年後清。",
            "難求方至理，不朽始為名。珍重重相見，忘機話此情。"
        ],
        "notes": [
            ""
        ],
        "volume": "卷八百四十二",
        "no#": 10
    },
    {
        "title": "話道",
        "author": "齊己",
        "biography": "",
        "paragraphs": [
            "大道多大笑，寂寥何以論。霜楓翻落葉，水鳥啄閑門。",
            "服藥還傷性，求珠亦損魂。無端鑿混沌，一死不還源。"
        ],
        "notes": [
            ""
        ],
        "volume": "卷八百四十二",
        "no#": 11
    },
    {
        "title": "謝歐陽侍郎寄示新集",
        "author": "齊己",
        "biography": "",
        "paragraphs": [
            "宮錦三十段，金梭新織來。殷勤謝君子，迢遞寄寒灰。",
            "鸑鷟對鼓舞，神仙雙裴回。誰當巧裁制，披去升瑤台。"
        ],
        "notes": [
            ""
        ],
        "volume": "卷八百四十二",
        "no#": 12
    },
    {
        "title": "西墅新居",
        "author": "齊己",
        "biography": "",
        "paragraphs": [
            "漸漸見苔青，疏疏遍地生。閑穿藤屐起，亂踏石階行。",
            "野鳥啼幽樹，名僧笑此情。殘陽竹陰裏，老圃打門聲。"
        ],
        "notes": [
            ""
        ],
        "volume": "卷八百四十二",
        "no#": 13
    },
    {
        "title": "酬孫魴",
        "author": "齊己",
        "biography": "",
        "paragraphs": [
            "幽人還愛雲，才子已從軍。可信鴛鴻侶，更思麋鹿群。",
            "新題雖有寄，舊論竟難聞。知己今如此，編聯悉欲焚。"
        ],
        "notes": [
            ""
        ],
        "volume": "卷八百四十二",
        "no#": 14
    },
    {
        "title": "掃地",
        "author": "齊己",
        "biography": "",
        "paragraphs": [
            "日日掃複灑，不容纖物侵。敢望來客口，道似主人心。",
            "蟻過光中少，苔依潤處深。門前亦如此，一徑入疏林。"
        ],
        "notes": [
            ""
        ],
        "volume": "卷八百四十二",
        "no#": 15
    },
    {
        "title": "書匡山隱者壁",
        "author": "齊己",
        "biography": "",
        "paragraphs": [
            "紅霞青壁底，石室薜蘿垂。應有迷仙者，曾逢采藥時。",
            "桃花饒兩頰，松葉淺長髭。直是來城市，何人識得伊。"
        ],
        "notes": [
            ""
        ],
        "volume": "卷八百四十二",
        "no#": 16
    },
    {
        "title": "送幹康禪師入山過夏",
        "author": "齊己",
        "biography": "",
        "paragraphs": [
            "由來喧滑境，難駐寂寥蹤。逼夏搖孤錫，離城入亂峰。",
            "雲門應近寺，石路或穿松。知在棲禪外，題詩寄北宗。"
        ],
        "notes": [
            ""
        ],
        "volume": "卷八百四十二",
        "no#": 17
    },
    {
        "title": "野鴨",
        "author": "齊己",
        "biography": "",
        "paragraphs": [
            "野鴨殊家鴨，離群忽遠飛。長生緣甚瘦，近死為傷肥。",
            "江海遊空闊，池塘啄細微。紅蘭白蘋渚，春暖刷毛衣。"
        ],
        "notes": [
            ""
        ],
        "volume": "卷八百四十二",
        "no#": 18
    },
    {
        "title": "傷秋",
        "author": "齊己",
        "biography": "",
        "paragraphs": [
            "旦暮餘生在，肌膚十分無。眠寒半榻朽，立月一株枯。",
            "夢已隨雙樹，詩猶卻萬夫。名山未歸得，可惜死江湖。"
        ],
        "notes": [
            ""
        ],
        "volume": "卷八百四十二",
        "no#": 19
    },
    {
        "title": "懷東湖寺",
        "author": "齊己",
        "biography": "",
        "paragraphs": [
            "鐵柱東湖岸，寺高人亦閑。往年曾每日，來此看西山。",
            "竹徑青苔合，茶軒白鳥還。而今在天末，欲去已衰顏。"
        ],
        "notes": [
            ""
        ],
        "volume": "卷八百四十二",
        "no#": 20
    },
    {
        "title": "寄峴山願公三首",
        "author": "齊己",
        "biography": "",
        "paragraphs": [
            "形影更誰親，應懷漆道人。片言酬鑿齒，半偈伏姚秦。",
            "榛莽池經燒，蒿萊寺過春。心期重西去，一共吊遺塵。",
            "相思恨相遠，至理那時何。道笑忘言甚，詩嫌背俗多。",
            "青苔閑閣閉，白日斷人過。獨上西樓望，荊門千萬坡。",
            "彼此無消息，所思江漢遙。轉聞多患難，甚說遠相招。",
            "老至何悲歎，生知便寂寥。終期踏松影，攜手虎溪橋。"
        ],
        "notes": [
            ""
        ],
        "volume": "卷八百四十二",
        "no#": 21
    },
    {
        "title": "清夜作",
        "author": "齊己",
        "biography": "",
        "paragraphs": [
            "不惜白日短，乍容清夜長。坐聞風露滴，吟覺骨毛涼。",
            "興寢無諸病，空閒有一床。天明振衣起，苔砌落花香。"
        ],
        "notes": [
            ""
        ],
        "volume": "卷八百四十二",
        "no#": 22
    },
    {
        "title": "贈白處士",
        "author": "齊己",
        "biography": "",
        "paragraphs": [
            "莘野居何定，浮生知是誰。衣衫同野叟，指趣似禪師。",
            "白髮應無也，丹砂久服之。仍聞創行計，春暖向峨嵋。"
        ],
        "notes": [
            ""
        ],
        "volume": "卷八百四十二",
        "no#": 23
    },
    {
        "title": "崔秀才宿話",
        "author": "齊己",
        "biography": "",
        "paragraphs": [
            "事轉聞多事，心休話苦心。相留明月寺，共憶白雲岑。",
            "蘚壁殘蟲韻，霜軒倒竹陰。開門又言別，誰竟慰塵襟。"
        ],
        "notes": [
            ""
        ],
        "volume": "卷八百四十二",
        "no#": 24
    },
    {
        "title": "懷天臺華頂僧",
        "author": "齊己",
        "biography": "",
        "paragraphs": [
            "華頂危臨海，丹霞裏石橋。曾從國清寺，上看月明潮。",
            "好鳥親香火，狂泉噴泬寥。欲歸師智者，頭白路迢迢。"
        ],
        "notes": [
            ""
        ],
        "volume": "卷八百四十二",
        "no#": 25
    },
    {
        "title": "送人赴官",
        "author": "齊己",
        "biography": "",
        "paragraphs": [
            "年少作初官，還如行路難。兵荒經邑裏，風俗久凋殘。",
            "照硯花光淡，漂書柳絮幹。聊應充侍膳，薄俸繼朝餐。"
        ],
        "notes": [
            ""
        ],
        "volume": "卷八百四十二",
        "no#": 26
    },
    {
        "title": "水鶴",
        "author": "齊己",
        "biography": "",
        "paragraphs": [
            "鴛鴦與鸂鶒，相狎豈慚君。比雪還勝雪，同群亦出群。",
            "靜巢孤島月，寒夢九皋雲。歸路分明過，飛鳴即可聞。"
        ],
        "notes": [
            ""
        ],
        "volume": "卷八百四十二",
        "no#": 27
    },
    {
        "title": "湘中感懷",
        "author": "齊己",
        "biography": "",
        "paragraphs": [
            "漁翁那會我，傲兀葦邊行。亂世難逸跡，乘流擬濯纓。",
            "江花紅細碎，沙鳥白分明。向夕題詩處，春風斑竹聲。"
        ],
        "notes": [
            ""
        ],
        "volume": "卷八百四十二",
        "no#": 28
    },
    {
        "title": "九日逢虛中虛受",
        "author": "齊己",
        "biography": "",
        "paragraphs": [
            "楚後萍台下，相逢九日時。干戈人事地，荒廢菊花籬。",
            "我已多衰病，君猶盡黑髭。皇天安罪得，解語便吟詩。"
        ],
        "notes": [
            ""
        ],
        "volume": "卷八百四十二",
        "no#": 29
    },
    {
        "title": "贈李明府",
        "author": "齊己",
        "biography": "",
        "paragraphs": [
            "名家宰名邑，將謂屈鋒鋩。直是難蘇俗，能消不下堂。",
            "冰痕生硯水，柳影透琴床。何必稱瀟灑，獨為詩酒狂。"
        ],
        "notes": [
            ""
        ],
        "volume": "卷八百四十二",
        "no#": 30
    },
    {
        "title": "暮春久雨作",
        "author": "齊己",
        "biography": "",
        "paragraphs": [
            "積雨向春陰，冥冥獨院深。已無花落地，空有竹藏禽。",
            "簷溜聲何暴，鄰僧影亦沈。誰知力耕者，桑麥最關心。"
        ],
        "notes": [
            ""
        ],
        "volume": "卷八百四十二",
        "no#": 31
    },
    {
        "title": "渚宮莫問詩一十五首",
        "author": "齊己",
        "biography": "",
        "paragraphs": [
            "莫問疏人事，王侯已任伊。不妨隨野性，還似在山時。",
            "靜入無聲樂，狂拋正律詩。自為仍自愛，清淨裏尋思。",
            "莫問伊嵇懶，流年已付他。話通時事少，詩著野題多。",
            "夢外春桃李，心中舊薜蘿。浮生此不悟，剃發竟如何。",
            "莫問休行腳，南方已遍尋。了應須自了，心不是他心。",
            "赤水珠何覓，寒山偈莫吟。誰同論此理，杜口少知音。",
            "莫問孱愚格，天應只與閑。合居長樹下，那稱眾人間。",
            "跡絕為真隱，機忘是大還。終當學支遁，買取個青山。",
            "莫問無求意，浮雲喻可知。滿盈如不戒，倚伏更何疑。",
            "樂矣賢顏子，窮乎聖仲尼。已過知命歲，休把運行推。",
            "莫問閑行趣，春風野水涯。千門無謝女，兩岸有楊花。",
            "好鶴曾為客，真龍或作蛇。躊躕自回首，日腳背樓斜。",
            "莫問真消息，中心只自知。清風含笑詠，明月混希夷。",
            "壞衲涼天擁，玄文靜夜披。善哉溫伯子，言望至公知。",
            "莫問休持缽，從貧乞已疏。侯門叨月俸，齋食剩年儲。",
            "簪履三千外，形骸六十餘。舊峰呵練若，松徑接匡廬。",
            "莫問依劉跡，金台又度秋。威儀非上客，譚笑愧諸侯。",
            "禮許無拘檢，詩推異輩流。東林未歸得，搖落楚江頭。",
            "莫問無機性，甘名百鈍人。一床鋪冷落，長日臥精神。",
            "分已疏知舊，詩還得意新。多才碧雲客，時或此相親。",
            "莫問關門意，從來寡往還。道應歸淡泊，身合在空閒。",
            "四面苔圍綠，孤窗雨灑斑。夢尋何處去，秋色水邊山。",
            "莫問□□□，□□逐性情。人間高此道，禪外剩他名。",
            "夏□松邊坐，秋光水畔行。更無時忌諱，容易得題成。",
            "莫問多山興，晴樓獨憑時。六年滄海寺，一別白蓮池。",
            "句早逢名匠，禪曾見祖師。冥搜與真性，清外認揚眉。",
            "莫問衰殘質，流光速可悲。寸心修未了，長命欲何為。",
            "坐臥身多倦，經行骨漸疲。分明說此苦，珍重竺幹師。",
            "莫問野騰騰，勞形已不能。殷勤無上士，珍重有名僧。",
            "坐覺心心默，行思步步冰。終歸石房裏，一點夜深燈。"
        ],
        "notes": [
            ""
        ],
        "volume": "卷八百四十二",
        "no#": 32
    },
    {
        "title": "荊州新秋病起雜題一十五首：病起見王化",
        "author": "齊己",
        "biography": "",
        "paragraphs": [
            "病起見王化，融融古帝鄉。曉煙凝氣紫，晚色作雲黃。",
            "四野歌豐稔，千門唱樂康。老身仍未死，猶詠好風光。"
        ],
        "notes": [
            ""
        ],
        "volume": "卷八百四十二",
        "no#": 33
    },
    {
        "title": "荊州新秋病起雜題一十五首：病起見圖畫",
        "author": "齊己",
        "biography": "",
        "paragraphs": [
            "病起見圖畫，雲門興似饒。衲衣棕笠重，嵩岳華山遙。",
            "命在齋猶赴，刀閑發盡凋。秋光漸輕健，欲去倚江橋。"
        ],
        "notes": [
            ""
        ],
        "volume": "卷八百四十二",
        "no#": 34
    },
    {
        "title": "荊州新秋病起雜題一十五首：病起見苔錢",
        "author": "齊己",
        "biography": "",
        "paragraphs": [
            "病起見苔錢，規模遍地圓。兒童掃不破，子母自相連。",
            "潤屋何曾有，緣牆謾可憐。虛教作銅臭，空使外人傳。"
        ],
        "notes": [
            ""
        ],
        "volume": "卷八百四十二",
        "no#": 35
    },
    {
        "title": "荊州新秋病起雜題一十五首：病起見庭竹",
        "author": "齊己",
        "biography": "",
        "paragraphs": [
            "病起見庭竹，君應悲我情。何妨甚消瘦，卻稱苦修行。",
            "每謝侵床影，時回傍枕聲。秋來漸平復，吟繞骨毛輕。"
        ],
        "notes": [
            ""
        ],
        "volume": "卷八百四十二",
        "no#": 36
    },
    {
        "title": "荊州新秋病起雜題一十五首：病起見生涯",
        "author": "齊己",
        "biography": "",
        "paragraphs": [
            "病起見生涯，資緣覺甚奢。方袍嫌垢弊，律服變光華。",
            "頗愧同諸俗，何嘗異出家。三衣如兩翼，珍重汝寒鴉。"
        ],
        "notes": [
            ""
        ],
        "volume": "卷八百四十二",
        "no#": 37
    },
    {
        "title": "荊州新秋病起雜題一十五首：病起見秋扇",
        "author": "齊己",
        "biography": "",
        "paragraphs": [
            "病起見秋扇，風前悟感傷。念予當咽絕，得爾致清涼。",
            "沙鷺如搖影，汀蓮似綻香。不同婕妤詠，托意怨君王。"
        ],
        "notes": [
            ""
        ],
        "volume": "卷八百四十二",
        "no#": 38
    },
    {
        "title": "荊州新秋病起雜題一十五首：病起見衰葉",
        "author": "齊己",
        "biography": "",
        "paragraphs": [
            "病起見衰葉，飄然似我身。偶乘風有韻，初落地無塵。",
            "縱得紅沾露，爭如綠帶春。因傷此懷抱，聊寄一篇新。"
        ],
        "notes": [
            ""
        ],
        "volume": "卷八百四十二",
        "no#": 39
    },
    {
        "title": "荊州新秋病起雜題一十五首：病起見庭柏",
        "author": "齊己",
        "biography": "",
        "paragraphs": [
            "病起見庭柏，青青我不任。力扶乾瘦骨，勉對歲寒心。",
            "韻謝疏篁合，根容片石侵。衰殘想長壽，時倚就閑吟。"
        ],
        "notes": [
            ""
        ],
        "volume": "卷八百四十二",
        "no#": 40
    },
    {
        "title": "荊州新秋病起雜題一十五首：病起見庭蓮",
        "author": "齊己",
        "biography": "",
        "paragraphs": [
            "病起見庭蓮，風荷已颯然。開時聞馥鬱，枕上正纏綿。",
            "本在滄江闊，移來碧沼圓。卻思香社裏，葉葉漏聲連。"
        ],
        "notes": [
            ""
        ],
        "volume": "卷八百四十二",
        "no#": 41
    },
    {
        "title": "荊州新秋病起雜題一十五首：病起見庭菊",
        "author": "齊己",
        "biography": "",
        "paragraphs": [
            "病起見庭菊，幾勞栽種工。可能經臥疾，相倚自成叢。",
            "翠萼低含露，金英盡亞風。那知予愛爾，不在酒杯中。"
        ],
        "notes": [
            ""
        ],
        "volume": "卷八百四十二",
        "no#": 42
    },
    {
        "title": "荊州新秋病起雜題一十五首：病起見庭石",
        "author": "齊己",
        "biography": "",
        "paragraphs": [
            "病起見庭石，豈知經夏眠。不能資藥價，空自作苔錢。",
            "翠憶藍光底，青思瀑影邊。岩僧應笑我，細碎種階前。"
        ],
        "notes": [
            ""
        ],
        "volume": "卷八百四十二",
        "no#": 43
    },
    {
        "title": "荊州新秋病起雜題一十五首：病起見庭莎",
        "author": "齊己",
        "biography": "",
        "paragraphs": [
            "病起見庭莎，綠階傍竹多。繞行猶未得，靜聽複如何。",
            "蟋蟀幽中響，蟪蛄深處歌。不緣田地窄，剩種任婆娑。"
        ],
        "notes": [
            ""
        ],
        "volume": "卷八百四十二",
        "no#": 44
    },
    {
        "title": "荊州新秋病起雜題一十五首：病起見苔色",
        "author": "齊己",
        "biography": "",
        "paragraphs": [
            "病起見苔色，凝然陣未枯。淺深圍柱礎，詰曲繞廊廡。",
            "碧翠文相間，青黃勢自鋪。為錢虛玷染，畢竟不如無。"
        ],
        "notes": [
            ""
        ],
        "volume": "卷八百四十二",
        "no#": 45
    },
    {
        "title": "荊州新秋病起雜題一十五首：病起見秋月",
        "author": "齊己",
        "biography": "",
        "paragraphs": [
            "病起見秋月，正當三五時。清光應鑒我，幽思更同誰。",
            "惜坐身猶倦，牽吟氣尚羸。明年七十六，約此健相期。"
        ],
        "notes": [
            ""
        ],
        "volume": "卷八百四十二",
        "no#": 46
    },
    {
        "title": "荊州新秋病起雜題一十五首：病起見閑雲",
        "author": "齊己",
        "biography": "",
        "paragraphs": [
            "病起見閑雲，空中聚又分。滯留堪笑我，舒卷不如君。",
            "觸石終無跡，從風或有聞。仙山足鸞鳳，歸去自同群。"
        ],
        "notes": [
            ""
        ],
        "volume": "卷八百四十二",
        "no#": 47
    },
    {
        "title": "夜坐聞雪寄所知",
        "author": "齊己",
        "biography": "",
        "paragraphs": [
            "初宵飛霰急，竹樹灑幹輕。不是知音者，難教愛此聲。",
            "漸淩孤燭白，偏激苦心清。堪笑同文友，忘眠坐到明。"
        ],
        "notes": [
            ""
        ],
        "volume": "卷八百四十二",
        "no#": 48
    },
    {
        "title": "懷洞庭",
        "author": "齊己",
        "biography": "",
        "paragraphs": [
            "憶過巴陵歲，無人問去留。中宵滿湖月，獨自在僧樓。",
            "漁父真閑唱，靈均是謾愁。今來欲長往，誰借木蘭舟。"
        ],
        "notes": [
            ""
        ],
        "volume": "卷八百四十二",
        "no#": 49
    },
    {
        "title": "欲游龍山鹿苑有作",
        "author": "齊己",
        "biography": "",
        "paragraphs": [
            "龍山門不遠，鹿苑路非遙。合逐閑身去，何須待客招。",
            "年華殘兩鬢，筋骨倦長宵。聞說峰前寺，新修白石橋。"
        ],
        "notes": [
            ""
        ],
        "volume": "卷八百四十二",
        "no#": 50
    },
    {
        "title": "再逢晝公",
        "author": "齊己",
        "biography": "",
        "paragraphs": [
            "竟陵西別後，遍地起刀兵。彼此無緣著，雲山有處行。",
            "久吟難敵句，終忍不求名。年鬢俱如雪，相看眼且明。"
        ],
        "notes": [
            ""
        ],
        "volume": "卷八百四十二",
        "no#": 51
    },
    {
        "title": "送人游武陵湘中",
        "author": "齊己",
        "biography": "",
        "paragraphs": [
            "為子歌行樂，西南入武陵。風煙無戰士，賓榻有吟僧。",
            "山繞軍城疊，江臨寺閣層。遍尋幽勝了，湘水泛清澄。"
        ],
        "notes": [
            ""
        ],
        "volume": "卷八百四十二",
        "no#": 52
    },
    {
        "title": "酬九經者",
        "author": "齊己",
        "biography": "",
        "paragraphs": [
            "九經三史學，窮妙又窮微。長白山初出，青雲路欲飛。",
            "江僧酬雪句，沙鶴識麻衣。家在黃河北，南來偶未歸。"
        ],
        "notes": [
            ""
        ],
        "volume": "卷八百四十二",
        "no#": 53
    },
    {
        "title": "寄贈集灘二公",
        "author": "齊己",
        "biography": "",
        "paragraphs": [
            "聞有難名境，因君住更名。軒窗中夜色，風月繞灘聲。",
            "客好過無厭，禽幽畫不成。終期一尋去，聊且寄吟情。"
        ],
        "notes": [
            ""
        ],
        "volume": "卷八百四十二",
        "no#": 54
    },
    {
        "title": "夏日作",
        "author": "齊己",
        "biography": "",
        "paragraphs": [
            "燕雀語相和，風池滿芰荷。可驚成事晚，殊喜得閒多。",
            "竹眾涼欺水，苔繁綠勝莎。無慚孤聖代，賦詠有詩歌。"
        ],
        "notes": [
            ""
        ],
        "volume": "卷八百四十二",
        "no#": 55
    },
    {
        "title": "行路難",
        "author": "齊己",
        "biography": "",
        "paragraphs": [
            "下浸與高盤，不為行路難。是非真險惡，翻覆作峰巒。",
            "漆愧同時黑，朱慚巧處丹。令人畏相識，欲畫白雲看。"
        ],
        "notes": [
            ""
        ],
        "volume": "卷八百四十二",
        "no#": 56
    },
    {
        "title": "送玉泉道者回山寺",
        "author": "齊己",
        "biography": "",
        "paragraphs": [
            "卻憶西峰頂，經行絕愛憎。別來心念念，歸去雪層層。",
            "石塢尋春筍，苔龕續夜燈。應悲塵土裏，追逐利名僧。"
        ],
        "notes": [
            ""
        ],
        "volume": "卷八百四十二",
        "no#": 57
    },
    {
        "title": "謝王拾遺見訪兼寄篇什",
        "author": "齊己",
        "biography": "",
        "paragraphs": [
            "竹里安禪處，生涯一印灰。經年乞食過，昨日諫臣來。",
            "愧把黃梅偈，曾酬白雪才。因令識鳥跡，重疊在蒼苔。"
        ],
        "notes": [
            ""
        ],
        "volume": "卷八百四十二",
        "no#": 58
    },
    {
        "title": "題張氏池亭",
        "author": "齊己",
        "biography": "",
        "paragraphs": [
            "樹石叢叢別，詩家趣向幽。有時閑客散，始覺細泉流。",
            "蝶到琴棋畔，花過島嶼頭。月明紅藕上，應見白龜遊。"
        ],
        "notes": [
            ""
        ],
        "volume": "卷八百四十二",
        "no#": 59
    },
    {
        "title": "送人南游",
        "author": "齊己",
        "biography": "",
        "paragraphs": [
            "且聽吟贈遠，君此去蒙州。瘴國頻聞說，邊鴻亦不遊。",
            "蠻花藏孔雀，野石亂犀牛。到彼誰相慰，知音有郡侯。"
        ],
        "notes": [
            ""
        ],
        "volume": "卷八百四十二",
        "no#": 60
    },
    {
        "title": "題明公房",
        "author": "齊己",
        "biography": "",
        "paragraphs": [
            "寺北聞湘浪，窗南見嶽雲。自然高日用，何要出人群。",
            "瓦滴殘松雨，香爐匝印文。近年精易道，疑者曉紛紛。"
        ],
        "notes": [
            ""
        ],
        "volume": "卷八百四十二",
        "no#": 61
    },
    {
        "title": "寄顧處士",
        "author": "齊己",
        "biography": "",
        "paragraphs": [
            "半年離別夢，來往即湖邊。兩幅關山雪，尋常在眼前。",
            "項容藏古翠，張藻卷寒煙。藍澱圖花鳥，時人不惜錢。"
        ],
        "notes": [
            ""
        ],
        "volume": "卷八百四十二",
        "no#": 62
    },
    {
        "title": "貽徐生",
        "author": "齊己",
        "biography": "",
        "paragraphs": [
            "可能東海子，清苦在貧居。掃地無閑客，堆窗有古書。",
            "少年猶若此，向老合何如。去歲頻相訪，今來見亦疏。"
        ],
        "notes": [
            ""
        ],
        "volume": "卷八百四十二",
        "no#": 63
    },
    {
        "title": "謝虛中上人晚秋見寄",
        "author": "齊己",
        "biography": "",
        "paragraphs": [
            "楚外同文在，荊門得信時。幾重相別意，一首晚秋詩。",
            "日暮山沈雨，蓮殘水滿池。登樓試南望，為子動歸思。"
        ],
        "notes": [
            ""
        ],
        "volume": "卷八百四十二",
        "no#": 64
    }
]