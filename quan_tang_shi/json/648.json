[
    {
        "title": "採蓮",
        "author": "方幹",
        "biography": "",
        "paragraphs": [
            "採蓮女兒避殘熱，隔夜相期侵早發。指剝春蔥腕似雪，",
            "才到河灣分首去，散在花間不知處。"
        ],
        "notes": [
            ""
        ],
        "volume": "卷六百四十八",
        "no#": 1
    },
    {
        "title": "寄李頻",
        "author": "方幹",
        "biography": "",
        "paragraphs": [
            "眾木又搖落，望群還不還。軒車在何處，雨雪滿前山。",
            "思苦文星動，鄉遙釣渚閑。明年見名姓，唯我獨何顏。"
        ],
        "notes": [
            ""
        ],
        "volume": "卷六百四十八",
        "no#": 2
    },
    {
        "title": "東溪別業寄吉州段郎中",
        "author": "方幹",
        "biography": "",
        "paragraphs": [
            "前山含遠翠，羅列在窗中。盡日人不到，一尊誰與同。",
            "涼隨蓮葉雨，暑避柳條風。豈分長岑寂，明時有至公。"
        ],
        "notes": [
            ""
        ],
        "volume": "卷六百四十八",
        "no#": 3
    },
    {
        "title": "懷州客舍",
        "author": "方幹",
        "biography": "",
        "paragraphs": [
            "誤飲覃懷酒，誰知滯去程。朝昏太行色，坐臥沁河聲。",
            "白道穿秦甸，嚴鼙似戍城。鄰雞莫相促，遊子自晨征。"
        ],
        "notes": [
            ""
        ],
        "volume": "卷六百四十八",
        "no#": 4
    },
    {
        "title": "中路寄喻鳧先輩",
        "author": "方幹",
        "biography": "",
        "paragraphs": [
            "求名如未遂，白首亦難歸。送我尊前酒，典君身上衣。",
            "寒蕪隨楚盡，落葉渡淮稀。莫歎幹時晚，前心豈便非。"
        ],
        "notes": [
            ""
        ],
        "volume": "卷六百四十八",
        "no#": 5
    },
    {
        "title": "送趙明府還北",
        "author": "方幹",
        "biography": "",
        "paragraphs": [
            "故園終不住，劍鶴在扁舟。盡室無餘俸，還家得白頭。",
            "鐘催吳岫曉，月繞渭河流。曾是棲安邑，恩期異日酬。"
        ],
        "notes": [
            ""
        ],
        "volume": "卷六百四十八",
        "no#": 6
    },
    {
        "title": "過朱協律故山",
        "author": "方幹",
        "biography": "",
        "paragraphs": [
            "地下無餘恨，人間得盛名。殘篇續大雅，稚子托諸生。",
            "度日山空暮，緣溪鶴自鳴。難收故交意，寒笛一聲聲。"
        ],
        "notes": [
            ""
        ],
        "volume": "卷六百四十八",
        "no#": 7
    },
    {
        "title": "途中寄劉沆",
        "author": "方幹",
        "biography": "",
        "paragraphs": [
            "登車誤相遠，談笑亦何因。路入瀟湘樹，書隨巴蜀人。",
            "斂衣寒犯雪，傾篋病看春。莫負髫年志，清朝作獻臣。"
        ],
        "notes": [
            ""
        ],
        "volume": "卷六百四十八",
        "no#": 8
    },
    {
        "title": "送班主簿入謁荊南韋常侍",
        "author": "方幹",
        "biography": "",
        "paragraphs": [
            "束書成遠去，還計莫經春。倒篋唯求醉，登舟自笑貧。",
            "波移彭蠡月，樹沒漢陵人。試吏曾趨府，旌幢自可親。"
        ],
        "notes": [
            ""
        ],
        "volume": "卷六百四十八",
        "no#": 9
    },
    {
        "title": "夏日登靈隱寺後峰",
        "author": "方幹",
        "biography": "",
        "paragraphs": [
            "絕頂無煩暑，登臨三伏中。深蘿難透日，喬木更含風。",
            "山疊雲霞際，川傾世界東。那知茲夕興，不與古人同。"
        ],
        "notes": [
            ""
        ],
        "volume": "卷六百四十八",
        "no#": 10
    },
    {
        "title": "聽新蟬寄張晝",
        "author": "方幹",
        "biography": "",
        "paragraphs": [
            "細聲頻斷續，審聽亦難分。仿佛應移處，從容卻不聞。",
            "蘭棲朝咽露，樹隱暝吟雲。莫遣鄉愁起，吾懷只是君。"
        ],
        "notes": [
            ""
        ],
        "volume": "卷六百四十八",
        "no#": 11
    },
    {
        "title": "送喻坦之下第還江東",
        "author": "方幹",
        "biography": "",
        "paragraphs": [
            "文戰偶未勝，無令移壯心。風塵辭帝裏，舟楫到家林。",
            "過楚寒方盡，浮淮月正沈。持杯話來日，不聽洞庭砧。"
        ],
        "notes": [
            ""
        ],
        "volume": "卷六百四十八",
        "no#": 12
    },
    {
        "title": "送姚舒下第游蜀",
        "author": "方幹",
        "biography": "",
        "paragraphs": [
            "蜀路何迢遞，憐君獨去遊。風煙連北虜，山水似東甌。",
            "九折盤荒阪，重江繞漢州。臨邛一壺酒，能遣長卿愁。"
        ],
        "notes": [
            ""
        ],
        "volume": "卷六百四十八",
        "no#": 13
    },
    {
        "title": "旅次錢塘",
        "author": "方幹",
        "biography": "",
        "paragraphs": [
            "此地似鄉國，堪為朝夕吟。雲藏吳相廟，樹引越山禽。",
            "潮落海人散，鐘遲秋寺深。我來無舊識，誰見寂寥心。"
        ],
        "notes": [
            ""
        ],
        "volume": "卷六百四十八",
        "no#": 14
    },
    {
        "title": "別喻鳧",
        "author": "方幹",
        "biography": "",
        "paragraphs": [
            "知心似古人，歲久分彌親。離別波濤闊，留連槐柳新。",
            "蟆陵寒貰酒，漁浦夜垂綸。自此星居後，音書豈厭頻。"
        ],
        "notes": [
            ""
        ],
        "volume": "卷六百四十八",
        "no#": 15
    },
    {
        "title": "送相裏燭",
        "author": "方幹",
        "biography": "",
        "paragraphs": [
            "相逢未作期，相送定何之。不得長年少，那堪遠別離。",
            "泛湖乘月早，踐雪過山遲。永望多時立，翻如在夢思。"
        ],
        "notes": [
            ""
        ],
        "volume": "卷六百四十八",
        "no#": 16
    },
    {
        "title": "君不來",
        "author": "方幹",
        "biography": "",
        "paragraphs": [
            "閑花未零落，心緒已紛紛。久客無人見，新禽何處聞。",
            "舟隨一水遠，路出萬山分。夜月生愁望，孤光必照君。"
        ],
        "notes": [
            ""
        ],
        "volume": "卷六百四十八",
        "no#": 17
    },
    {
        "title": "將謁商州呂郎中，道出楚州，留獻章中丞",
        "author": "方幹",
        "biography": "",
        "paragraphs": [
            "江流盤複直，浮棹出家林。商洛路猶遠，山陽春已深。",
            "青雲應有望，白髮未相侵。才小知難薦，終勞許郭心。"
        ],
        "notes": [
            ""
        ],
        "volume": "卷六百四十八",
        "no#": 18
    },
    {
        "title": "金州客舍",
        "author": "方幹",
        "biography": "",
        "paragraphs": [
            "卷箔群峰暮，蕭條未掩關。江流嶓塚雨，路入漢家山。",
            "落葉欹眠後，孤砧倚望間。此情偏耐醉，難遣酒罍閑。"
        ],
        "notes": [
            ""
        ],
        "volume": "卷六百四十八",
        "no#": 19
    },
    {
        "title": "途中逢孫輅因得李頻消息",
        "author": "方幹",
        "biography": "",
        "paragraphs": [
            "灞上寒仍在，柔條亦自新。山河雖度臘，雨雪未知春。",
            "正憶同袍者，堪逢共國人。銜杯益無語，與爾轉相親。"
        ],
        "notes": [
            ""
        ],
        "volume": "卷六百四十八",
        "no#": 20
    },
    {
        "title": "送從兄郜",
        "author": "方幹",
        "biography": "",
        "paragraphs": [
            "道路本無限，又應何處逢。流年莫虛擲，華髮不相容。",
            "野渡波搖月，空城雨翳鐘。此心隨去馬，迢遞過千峰。"
        ],
        "notes": [
            ""
        ],
        "volume": "卷六百四十八",
        "no#": 21
    },
    {
        "title": "送許溫",
        "author": "方幹",
        "biography": "",
        "paragraphs": [
            "壯歲分罙切，少年心正同。當聞千里去，難遣一尊空。",
            "翳燭蒹葭雨，吹帆橘柚風。明年見親族，盡集在懷中。"
        ],
        "notes": [
            ""
        ],
        "volume": "卷六百四十八",
        "no#": 22
    },
    {
        "title": "鏡中別業二首",
        "author": "方幹",
        "biography": "",
        "paragraphs": [
            "寒山壓鏡心，此處是家林。梁燕窺春醉，岩猿學夜吟。",
            "雲連平地起，月向白波沈。猶自聞鐘角，棲身可在深。",
            "世人如不容，吾自縱天慵。落葉憑風掃，香粳倩水舂。",
            "花期連郭霧，雪夜隔湖鐘。身外無能事，頭宜白此峰。"
        ],
        "notes": [
            ""
        ],
        "volume": "卷六百四十八",
        "no#": 23
    },
    {
        "title": "經周處士故居",
        "author": "方幹",
        "biography": "",
        "paragraphs": [
            "愁吟與獨行，何事不傷情。久立釣魚處，唯聞啼鳥聲。",
            "山蔬和草嫩，海樹入籬生。吾在茲溪上，懷君恨不平。"
        ],
        "notes": [
            ""
        ],
        "volume": "卷六百四十八",
        "no#": 24
    },
    {
        "title": "贈喻鳧",
        "author": "方幹",
        "biography": "",
        "paragraphs": [
            "所得非眾語，眾人那得知。才吟五字句，又白幾莖髭。",
            "月閣欹眠夜，霜軒正坐時。沈思心更苦，恐作滿頭絲。"
        ],
        "notes": [
            ""
        ],
        "volume": "卷六百四十八",
        "no#": 25
    },
    {
        "title": "早發洞庭",
        "author": "方幹",
        "biography": "",
        "paragraphs": [
            "長天接廣澤，二氣共含秋。舉目無平地，何心戀直鉤。",
            "孤鐘鳴大岸，片月落中流。卻憶鴟夷子，當時此泛舟。"
        ],
        "notes": [
            ""
        ],
        "volume": "卷六百四十八",
        "no#": 26
    },
    {
        "title": "貽錢塘縣路明府",
        "author": "方幹",
        "biography": "",
        "paragraphs": [
            "志業不得力，到今猶苦吟。吟成五字句，用破一生心。",
            "世路屈聲遠，寒溪怨氣深。前賢多晚達，莫怕鬢霜侵。"
        ],
        "notes": [
            ""
        ],
        "volume": "卷六百四十八",
        "no#": 27
    },
    {
        "title": "湖上言事寄長城喻明府",
        "author": "方幹",
        "biography": "",
        "paragraphs": [
            "吟霜與臥雲，此興亦甘貧。吹箭落翠羽，垂絲牽錦鱗。",
            "滿湖風撼月，半日雨藏春。卻笑縈簪組，勞心字遠人。"
        ],
        "notes": [
            ""
        ],
        "volume": "卷六百四十八",
        "no#": 28
    },
    {
        "title": "涵碧亭",
        "author": "方幹",
        "biography": "",
        "paragraphs": [
            "高低竹雜松，積翠複留風。路極陰溪裏，寒生暑氣中。",
            "閑雲低覆草，片水靜涵空。方見洋源牧，心侔造化功。"
        ],
        "notes": [
            ""
        ],
        "volume": "卷六百四十八",
        "no#": 29
    },
    {
        "title": "除夜",
        "author": "方幹",
        "biography": "",
        "paragraphs": [
            "永懷難自問，此夕眾愁興。曉韻侵春角，寒光隔歲燈。",
            "心燃一寸火，淚結兩行冰。煦育誠非遠，陽和又欲升。"
        ],
        "notes": [
            ""
        ],
        "volume": "卷六百四十八",
        "no#": 30
    },
    {
        "title": "贈許牘山人",
        "author": "方幹",
        "biography": "",
        "paragraphs": [
            "才子醉更逸，一吟傾一觴。支頤忍有得，搖筆便成章。",
            "王粲實可重，禰衡爭不狂。何時應會面，夢裏是瀟湘。"
        ],
        "notes": [
            ""
        ],
        "volume": "卷六百四十八",
        "no#": 31
    },
    {
        "title": "贈功成將",
        "author": "方幹",
        "biography": "",
        "paragraphs": [
            "定難在明略，何曾勞戰爭。飛書諭強寇，計日下重城。",
            "深雪移軍夜，寒笳出塞情。苦心殊易老，新發早年生。"
        ],
        "notes": [
            ""
        ],
        "volume": "卷六百四十八",
        "no#": 32
    },
    {
        "title": "白艾原客",
        "author": "方幹",
        "biography": "",
        "paragraphs": [
            "原上桑柘瘦，再來還見貧。滄州幾年隱，白髮一莖新。",
            "敗葉平空塹，殘陽滿近鄰。閑言說知己，半是學禪人。"
        ],
        "notes": [
            ""
        ],
        "volume": "卷六百四十八",
        "no#": 33
    },
    {
        "title": "朔管",
        "author": "方幹",
        "biography": "",
        "paragraphs": [
            "寥寥落何處，一夜過胡天。送苦秋風外，吹愁白髮邊。",
            "望鄉皆下淚，久戍盡休眠。寂寞空沙曉，開眸片月懸。"
        ],
        "notes": [
            ""
        ],
        "volume": "卷六百四十八",
        "no#": 34
    },
    {
        "title": "憶故山",
        "author": "方幹",
        "biography": "",
        "paragraphs": [
            "舊山長繫念，終日臥邊亭。道路知已遠，夢魂空再經。",
            "秋泉涼好引，乳鶴靜宜聽。獨上高樓望，蓬身且未寧。"
        ],
        "notes": [
            ""
        ],
        "volume": "卷六百四十八",
        "no#": 35
    },
    {
        "title": "冬夜泊僧舍",
        "author": "方幹",
        "biography": "",
        "paragraphs": [
            "江東寒近臘，野寺水天昏。無酒能宵夜，隨僧早閉門。",
            "照牆燈焰細，著瓦雨聲繁。漂泊仍千里，清吟欲斷魂。"
        ],
        "notes": [
            ""
        ],
        "volume": "卷六百四十八",
        "no#": 36
    },
    {
        "title": "新秋獨夜寄戴叔倫",
        "author": "方幹",
        "biography": "",
        "paragraphs": [
            "遙夜獨不臥，寂寥庭戶中。河明五陵上，月滿九門東。",
            "萬里親朋散，故園滄海空。歸懷正南望，此夕起秋風。"
        ],
        "notes": [
            ""
        ],
        "volume": "卷六百四十八",
        "no#": 37
    },
    {
        "title": "送沛縣司馬丞之任",
        "author": "方幹",
        "biography": "",
        "paragraphs": [
            "舉酒一相勸，逢春聊盡歡。羈游故交少，遠別後期難。",
            "路上野花發，雨中青草寒。悠悠兩都夢，小沛與長安。"
        ],
        "notes": [
            ""
        ],
        "volume": "卷六百四十八",
        "no#": 38
    },
    {
        "title": "送盧評事東歸",
        "author": "方幹",
        "biography": "",
        "paragraphs": [
            "萬里楊柳色，出關隨故人。輕煙覆流水，落日照行塵。",
            "積夢江湖闊，憶家兄弟貧。裴回灞亭上，不語共傷春。"
        ],
        "notes": [
            ""
        ],
        "volume": "卷六百四十八",
        "no#": 39
    },
    {
        "title": "清明日送鄧芮還鄉",
        "author": "方幹",
        "biography": "",
        "paragraphs": [
            "鐘鼓喧離室，車徒促夜裝。曉榆新變火，輕柳暗飛霜。",
            "轉鏡看華髮，傳杯話故鄉。每嫌兒女淚，今日自沾裳。"
        ],
        "notes": [
            ""
        ],
        "volume": "卷六百四十八",
        "no#": 40
    }
]