[
    {
        "title": "古意六首",
        "author": "王績",
        "biography": "",
        "paragraphs": [
            "幽人在何所，紫岩有仙躅。月下橫寶琴，此外將安欲。",
            "材抽嶧山幹，徽點昆丘玉。漆抱蛟龍唇，絲纏鳳凰足。",
            "前彈廣陵罷，後以明光續。百金買一聲，千金傳一曲。",
            "世無鐘子期，誰知心所屬。",
            "竹生大夏溪，蒼蒼富奇質。綠葉吟風勁，翠莖犯霄密。",
            "霜霰封其柯，鵷鸞食其實。甯知軒轅後，更有伶倫出。",
            "刀斧俄見尋，根株坐相失。裁為十二管，吹作雄雌律。",
            "有用雖自傷，無心複招疾。不如山上草，離離保終吉。",
            "寶龜尺二寸，由來宅深水。浮游五湖內，宛轉三江裏。",
            "何不深複深，輕然至溱洧。溱洧源流狹，春秋不濡軌。",
            "漁人遞往還，網罟相縈藟。一朝失運會，刳腸血流死。",
            "豐骨輸廟堂，鮮腴藉籩簋。棄置誰怨尤，自我招此否。",
            "餘靈寄明蔔，複來欽所履。",
            "松生北岩下，由來人徑絕。布葉捎雲煙，插根擁岩穴。",
            "自言生得地，獨負淩雲潔。何時畏斤斧，幾度經霜雪。",
            "風驚西北枝，雹隕東南節。不知歲月久，稍覺枝幹折。",
            "藤蘿上下碎，枝幹縱橫裂。行當糜爛盡，坐共灰塵滅。",
            "甯關匠石顧，豈為王孫折。盛衰自有時，聖賢未嘗屑。",
            "寄言悠悠者，無為嗟大耋。",
            "桂樹何蒼蒼，秋來花更芳。自言歲寒性，不知露與霜。",
            "幽人重其德，徙植臨前堂。連拳八九樹，偃蹇二三行。",
            "枝枝自相糾，葉葉還相當。去來雙鴻鵠，棲息兩鴛鴦。",
            "榮蔭誠不厚，斤斧亦勿傷。赤心許君時，此意那可忘。",
            "彩鳳欲將歸，提羅出郊訪。羅張大澤已，鳳入重雲颺。",
            "朝棲昆閬木，夕飲蓬壺漲。問鳳那遠飛，賢君坐相望。",
            "鳳言荷深德，微禽安足尚。但使雛卵全，無令矰繳放。",
            "皇臣力牧舉，帝樂簫韶暢。自有來巢時，明年阿閣上。"
        ],
        "notes": [
            ""
        ],
        "volume": "卷三十七",
        "no#": 1
    },
    {
        "title": "石竹詠",
        "author": "王績",
        "biography": "",
        "paragraphs": [
            "萋萋結綠枝，曄曄垂朱英。常恐零露降，不得全其生。",
            "歎息聊自思，此生豈我情。昔我未生時，誰者令我萌。",
            "棄置勿重陳，委化何足驚。"
        ],
        "notes": [
            ""
        ],
        "volume": "卷三十七",
        "no#": 2
    },
    {
        "title": "田家三首",
        "author": "王績",
        "biography": "",
        "paragraphs": [
            "阮籍生涯懶，嵇康意氣疏。相逢一醉飽，獨坐數行書。",
            "小池聊養鶴，閒田且牧豬。草生元亮徑，花暗子雲居。",
            "倚床看婦織，登壟課兒鋤。回頭尋仙事，並是一空虛。",
            "家住箕山下，門枕潁川濱。不知今有漢，唯言昔避秦。",
            "琴伴前庭月，酒勸後園春。自得中林士，何忝上皇人。",
            "平生唯酒樂，作性不能無。朝朝訪鄉里，夜夜遣人酤。",
            "家貧留客久，不暇道精粗。抽簾持益炬，拔簀更燃爐。",
            "恒聞飲不足，何見有殘壺。"
        ],
        "notes": [
            ""
        ],
        "volume": "卷三十七",
        "no#": 3
    },
    {
        "title": "贈李征君大壽",
        "author": "王績",
        "biography": "",
        "paragraphs": [
            "孔淳辭散騎，陸昶謝中郎。幅巾朝帝罷，杖策去官忙。",
            "附車還趙郡，乘船向武昌。九征書未已，十辟譽彌彰。",
            "副君迎綺季，天子送嚴光。灞陵幽徑近，磻溪隱路長。",
            "編蓬還作室，績草更為裳。會稽置樵處，蘭陵賣藥行。",
            "看書惟道德，開教止農桑。別有幽懷侶，由來高讓王。",
            "前年辭厚幣，今歲返寒鄉。有書橫石架，無氈坐土床。",
            "蘭英猶足釀，竹實本無糧。澗松寒轉直，山菊秋自香。",
            "管甯存祭禮，王霸重朝章。去去相隨去，披裘驕盛唐。"
        ],
        "notes": [
            ""
        ],
        "volume": "卷三十七",
        "no#": 4
    },
    {
        "title": "山中敘志",
        "author": "王績",
        "biography": "",
        "paragraphs": [
            "物外知何事，山中無所有。風鳴靜夜琴，月照芳春酒。",
            "直置百年內，誰論千載後。張奉娉賢妻，老萊藉嘉偶。",
            "孟光儻未嫁，梁鴻正須婦。"
        ],
        "notes": [
            ""
        ],
        "volume": "卷三十七",
        "no#": 5
    },
    {
        "title": "贈梁公",
        "author": "王績",
        "biography": "",
        "paragraphs": [
            "我欲圖世樂，斯樂難可常。位大招譏嫌，祿極生禍殃。",
            "聖莫若周公，忠豈逾霍光。成王已興誚，宣帝如負芒。",
            "范蠡何智哉，單舟戒輕裝。疏廣豈不懷，策杖還故鄉。",
            "朱門雖足悅，赤族亦可傷。履霜成堅冰，知足勝不祥。",
            "我今窮家子，自言此見長。功成皆能退，在昔誰滅亡。"
        ],
        "notes": [
            ""
        ],
        "volume": "卷三十七",
        "no#": 6
    },
    {
        "title": "薛記室收過莊見尋率題古意以贈",
        "author": "王績",
        "biography": "",
        "paragraphs": [
            "伊昔逢喪亂，歷數閏當餘。豺狼塞衢路，桑梓成丘墟。",
            "餘及爾皆亡，東西各異居。爾為背風鳥，我為涸轍魚。",
            "逮承雲雷後，欣逢天地初。東川聊下釣，南畝試揮鋤。",
            "資稅幸不及，伏臘常有儲。散誕時須酒，蕭條懶向書。",
            "朽木不可雕，短翮將焉攄。故人有深契，過我蓬蒿廬。",
            "曳裾出門迎，握手登前除。相看非舊顏，忽若形骸疏。",
            "追道宿昔事，切切心相於。憶我少年時，攜手游東渠。",
            "梅李夾兩岸，花枝何扶疏。同志亦不多，西莊有姚徐。",
            "嘗愛陶淵明，酌醴焚枯魚。嘗學公孫弘，策杖牧群豬。",
            "追念甫如昨，奄忽成空虛。人生詎能幾，歲歲常不舒。",
            "賴有北山僧，教我以真如。使我視聽遣，自覺塵累祛。",
            "何事須筌蹄，今已得兔魚。舊遊儻多暇，同此釋紛拏。"
        ],
        "notes": [
            ""
        ],
        "volume": "卷三十七",
        "no#": 7
    },
    {
        "title": "晚年敘志示翟處士",
        "author": "王績",
        "biography": "",
        "paragraphs": [
            "弱齡慕奇調，無事不兼修。望氣登重閣，占星上小樓。",
            "明經思待詔，學劍覓封侯。棄繻頻北上，懷刺幾西遊。",
            "中年逢喪亂，非複昔追求。失路青門隱，藏名白社遊。",
            "風雲私所愛，屠博暗為儔。解紛曾霸越，釋難頗存周。",
            "晚歲聊長想，生涯太若浮。歸來南畝上，更坐北溪頭。",
            "古岸多磐石，春泉足細流。東隅誠已謝，西景懼難收。",
            "無謂退耕近，伏念已經秋。庚桑逢處跪，陶潛見人羞。",
            "三晨寧舉火，五月鎮披裘。自有居常樂，誰知身世憂。"
        ],
        "notes": [
            ""
        ],
        "volume": "卷三十七",
        "no#": 8
    },
    {
        "title": "春日",
        "author": "王績",
        "biography": "",
        "paragraphs": [
            "前旦出園游，林華都未有。今朝下堂來，池冰開已久。",
            "雪被南軒梅，風催北庭柳。遙呼灶前妾，卻報機中婦。",
            "年光恰恰來，滿甕營春酒。"
        ],
        "notes": [
            ""
        ],
        "volume": "卷三十七",
        "no#": 9
    },
    {
        "title": "采藥",
        "author": "王績",
        "biography": "",
        "paragraphs": [
            "野情貪藥餌，郊居倦蓬蓽。青龍護道符，白犬遊仙術。",
            "腰鐮戊己月，負鍤庚辛日。時時斷嶂遮，往往孤峰出。",
            "行披葛仙經，坐檢神農帙。龜蛇采二苓，赤白尋雙術。",
            "地凍根難盡，叢枯苗易失。從容肉作名，薯蕷膏成質。",
            "家豐松葉酒，器貯參花蜜。且複歸去來，刀圭輔衰疾。"
        ],
        "notes": [
            ""
        ],
        "volume": "卷三十七",
        "no#": 10
    },
    {
        "title": "在京思故園見鄉人問",
        "author": "王績",
        "biography": "",
        "paragraphs": [
            "旅泊多年歲，老去不知回。忽逢門前客，道發故鄉來。",
            "斂眉俱握手，破涕共銜杯。殷勤訪朋舊，屈曲問童孩。",
            "衰宗多弟侄，若個賞池台。舊園今在否，新樹也應栽。",
            "柳行疏密佈，茅齋寬窄裁。經移何處竹，別種幾株梅。",
            "渠當無絕水，石計總生苔。院果誰先熟，林花那後開。",
            "羈心只欲問，為報不須猜。行當驅下澤，去剪故園萊。"
        ],
        "notes": [
            ""
        ],
        "volume": "卷三十七",
        "no#": 11
    },
    {
        "title": "春桂問答二首",
        "author": "王績",
        "biography": "",
        "paragraphs": [
            "問春桂，桃李正芬華。年光隨處滿，何事獨無花。",
            "春桂答，春華詎能久。風霜搖落時，獨秀君知不。"
        ],
        "notes": [
            ""
        ],
        "volume": "卷三十七",
        "no#": 12
    },
    {
        "title": "北山",
        "author": "王績",
        "biography": "",
        "paragraphs": [
            "舊知山裏絕氛埃，登高日暮心悠哉。子平一去何時返，",
            "槁項同枯木，丹心等死灰。"
        ],
        "notes": [
            ""
        ],
        "volume": "卷三十七",
        "no#": 13
    },
    {
        "title": "野望",
        "author": "王績",
        "biography": "",
        "paragraphs": [
            "東皋薄暮望，徙倚欲何依。樹樹皆秋色，山山唯落暉。",
            "牧人驅犢返，獵馬帶禽歸。相顧無相識，長歌懷采薇。"
        ],
        "notes": [
            ""
        ],
        "volume": "卷三十七",
        "no#": 14
    },
    {
        "title": "贈程處士",
        "author": "王績",
        "biography": "",
        "paragraphs": [
            "百年長擾擾，萬事悉悠悠。日光隨意落，河水任情流。",
            "禮樂囚姬旦，詩書縛孔丘。不如高枕枕，時取醉消愁。"
        ],
        "notes": [
            ""
        ],
        "volume": "卷三十七",
        "no#": 15
    },
    {
        "title": "九月九日贈崔使君善為",
        "author": "王績",
        "biography": "",
        "paragraphs": [
            "野人迷節候，端坐隔塵埃。忽見黃花吐，方知素節回。",
            "映岩千段發，臨浦萬株開。香氣徒盈把，無人送酒來。"
        ],
        "notes": [
            ""
        ],
        "volume": "卷三十七",
        "no#": 16
    },
    {
        "title": "獨坐",
        "author": "王績",
        "biography": "",
        "paragraphs": [
            "問君樽酒外，獨坐更何須。有客談名理，無人索地租。",
            "三男婚令族，五女嫁賢夫。百年隨分了，未羨陟方壺。"
        ],
        "notes": [
            ""
        ],
        "volume": "卷三十七",
        "no#": 17
    },
    {
        "title": "遊仙四首",
        "author": "王績",
        "biography": "",
        "paragraphs": [
            "暫出東陂路，過訪北岩前。蔡經新學道，王烈舊成仙。",
            "駕鶴來無日，乘龍去幾年。三山銀作地，八洞玉為天。",
            "金精飛欲盡，石髓溜應堅。自悲生世促，無暇待桑田。",
            "上月芝蘭徑，中岩紫翠房。金壺新練乳，玉釜始煎香。",
            "六局黃公術，三門赤帝方。吹沙聊作鳥，動石試為羊。",
            "緱氏還程促，瀛洲會日長。誰知北岩下，延首詠霓裳。",
            "結衣尋野路，負杖入山門。道士言無宅，仙人更有村。",
            "斜溪橫桂渚，小徑入桃源。玉床塵稍冷，金爐火尚溫。",
            "心疑遊北極，望似陟西昆。逆愁歸舊裏，蕭條訪子孫。",
            "真經知那是，仙骨定何為。許邁心長切，嵇康命似奇。",
            "桑疏金闕迥，苔重石樑危。照水然犀角，游山費虎皮。",
            "鴨桃聞已種，龍竹未經騎。為向天仙道，棲遑君詎知。"
        ],
        "notes": [
            ""
        ],
        "volume": "卷三十七",
        "no#": 18
    },
    {
        "title": "策杖尋隱士",
        "author": "王績",
        "biography": "",
        "paragraphs": [
            "策杖尋隱士，行行路漸賒。石樑橫澗斷，土室映山斜。",
            "孝然縱有舍，威輦遂無家。置酒燒枯葉，披書坐落花。",
            "新垂滋水釣，舊結茂陵罝。歲歲長如此，方知輕世華。"
        ],
        "notes": [
            ""
        ],
        "volume": "卷三十七",
        "no#": 19
    },
    {
        "title": "贈學仙者",
        "author": "王績",
        "biography": "",
        "paragraphs": [
            "采藥層城遠，尋師海路賒。玉壺橫日月，金闕斷煙霞。",
            "仙人何處在，道士未還家。誰知彭澤意，更覓步兵那。",
            "春釀煎松葉，秋杯浸菊花。相逢寧可醉，定不學丹砂。"
        ],
        "notes": [
            ""
        ],
        "volume": "卷三十七",
        "no#": 20
    },
    {
        "title": "黃頰山",
        "author": "王績",
        "biography": "",
        "paragraphs": [
            "別有青溪道，斜亙碧岩隈。崩榛橫古蔓，荒石擁寒苔。",
            "野心長寂寞，山徑本幽回。步步攀藤上，朝朝負藥來。",
            "幾看松葉秀，頻值菊花開。無人堪作伴，歲晚獨悠哉。"
        ],
        "notes": [
            ""
        ],
        "volume": "卷三十七",
        "no#": 21
    },
    {
        "title": "建德破後入長安詠秋蓬示辛學士",
        "author": "王績",
        "biography": "",
        "paragraphs": [
            "遇坎聊知止，逢風或未歸。孤根何處斷，輕葉強能飛。"
        ],
        "notes": [
            ""
        ],
        "volume": "卷三十七",
        "no#": 22
    },
    {
        "title": "過酒家五首",
        "author": "王績",
        "biography": "",
        "paragraphs": [
            "洛陽無大宅，長安乏主人。黃金銷未盡，只為酒家貧。",
            "此日長昏飲，非關養性靈。眼看人盡醉，何忍獨為醒。",
            "竹葉連糟翠，蒲萄帶曲紅。相逢不令盡，別後為誰空。",
            "對酒但知飲，逢人莫強牽。倚爐便得睡，橫甕足堪眠。",
            "有客須教飲，無錢可別沽。來時長道貰，慚愧酒家胡。"
        ],
        "notes": [
            ""
        ],
        "volume": "卷三十七",
        "no#": 23
    },
    {
        "title": "夜還東溪",
        "author": "王績",
        "biography": "",
        "paragraphs": [
            "石苔應可踐，叢枝幸易攀。青溪歸路直，乘月夜歌還。"
        ],
        "notes": [
            ""
        ],
        "volume": "卷三十七",
        "no#": 24
    },
    {
        "title": "山中別李處士",
        "author": "王績",
        "biography": "",
        "paragraphs": [
            "為向東溪道，人來路漸賒。山中春酒熟，何處得停家。"
        ],
        "notes": [
            ""
        ],
        "volume": "卷三十七",
        "no#": 25
    },
    {
        "title": "初春",
        "author": "王績",
        "biography": "",
        "paragraphs": [
            "春來日漸長，醉客喜年光。稍覺池亭好，偏宜酒甕香。"
        ],
        "notes": [
            ""
        ],
        "volume": "卷三十七",
        "no#": 26
    },
    {
        "title": "醉後",
        "author": "王績",
        "biography": "",
        "paragraphs": [
            "阮籍醒時少，陶潛醉日多。百年何足度，乘興且長歌。"
        ],
        "notes": [
            ""
        ],
        "volume": "卷三十七",
        "no#": 27
    },
    {
        "title": "題酒店壁",
        "author": "王績",
        "biography": "",
        "paragraphs": [
            "昨夜瓶始盡，今朝甕即開。夢中占夢罷，還向酒家來。"
        ],
        "notes": [
            ""
        ],
        "volume": "卷三十七",
        "no#": 28
    },
    {
        "title": "戲題蔔鋪壁",
        "author": "王績",
        "biography": "",
        "paragraphs": [
            "旦逐劉伶去，宵隨畢卓眠。不應長賣蔔，須得杖頭錢。"
        ],
        "notes": [
            ""
        ],
        "volume": "卷三十七",
        "no#": 29
    },
    {
        "title": "嘗春酒",
        "author": "王績",
        "biography": "",
        "paragraphs": [
            "野觴浮鄭酌，山酒漉陶巾。但令千日醉，何惜兩三春。"
        ],
        "notes": [
            ""
        ],
        "volume": "卷三十七",
        "no#": 30
    },
    {
        "title": "獨酌",
        "author": "王績",
        "biography": "",
        "paragraphs": [
            "浮生知幾日，無狀逐空名。不如多釀酒，時向竹林傾。"
        ],
        "notes": [
            ""
        ],
        "volume": "卷三十七",
        "no#": 31
    },
    {
        "title": "秋夜喜遇王處士",
        "author": "王績",
        "biography": "",
        "paragraphs": [
            "北場芸藿罷，東皋刈黍歸。相逢秋月滿，更值夜螢飛。"
        ],
        "notes": [
            ""
        ],
        "volume": "卷三十七",
        "no#": 32
    },
    {
        "title": "山夜調琴",
        "author": "王績",
        "biography": "",
        "paragraphs": [
            "促軫乘明月，抽弦對白雲。從來山水韻，不使俗人聞。"
        ],
        "notes": [
            ""
        ],
        "volume": "卷三十七",
        "no#": 33
    },
    {
        "title": "看釀酒",
        "author": "王績",
        "biography": "",
        "paragraphs": [
            "六月調神曲，正朝汲美泉。從來作春酒，未省不經年。"
        ],
        "notes": [
            ""
        ],
        "volume": "卷三十七",
        "no#": 34
    },
    {
        "title": "食後",
        "author": "王績",
        "biography": "",
        "paragraphs": [
            "田家無所有，晚食遂為常。菜剪三秋綠，飧炊百日黃。",
            "胡麻山麨樣，楚豆野麋方。始暴松皮脯，新添杜若漿。",
            "葛花消酒毒，萸蒂發羹香。鼓腹聊乘興，寧知逢世昌。"
        ],
        "notes": [
            ""
        ],
        "volume": "卷三十七",
        "no#": 35
    },
    {
        "title": "過漢故城",
        "author": "王績",
        "biography": "",
        "paragraphs": [
            "大漢昔未定，強秦猶擅場。中原逐鹿罷，高祖郁龍驤。",
            "經始謀帝坐，茲焉壯未央。規模窮棟宇，表裏浚城隍。",
            "群後崇長樂，中朝增建章。鉤陳被蘭錡，樂府奏芝房。",
            "翡翠明珠帳，鴛鴦白玉堂。清晨寶鼎食，閑夜鬱金香。",
            "天馬來東道，佳人傾北方。何其赫隆盛，自謂保靈長。",
            "歷數有時盡，哀平嗟不昌。冰堅成巨猾，火德遂頹綱。",
            "奧位匪虛校，貪天竟速亡。魂神籲社稷，豺虎鬥岩廊。",
            "金狄移灞岸，銅盤向洛陽。君王無處所，年代幾荒涼。",
            "宮闕誰家域，蓁蕪罥我裳。井田唯有草，海水變為桑。",
            "在昔高門內，於今岐路傍。餘基不可識，古墓列成行。",
            "狐兔驚魍魎，鴟鴞嚇獝狂。空城寒日晚，平野暮雲黃。",
            "烈烈焚青棘，蕭蕭吹白楊。千秋並萬歲，空使詠歌傷。"
        ],
        "notes": [
            ""
        ],
        "volume": "卷三十七",
        "no#": 36
    },
    {
        "title": "益州城西張超亭觀妓",
        "author": "王績",
        "biography": "",
        "paragraphs": [
            "落日明歌席，行雲逐舞人。江南飛暮雨，梁上下輕塵。",
            "冶服看疑畫，妝台望似春。高車勿遽返，長袖欲相親。"
        ],
        "notes": [
            ""
        ],
        "volume": "卷三十七",
        "no#": 37
    },
    {
        "title": "詠妓",
        "author": "王績",
        "biography": "",
        "paragraphs": [
            "妖姬飾靚妝，窈窕出蘭房。日照當軒影，風吹滿路香。",
            "早時歌扇薄，今日舞衫長。不應令曲誤，持此試周郎。"
        ],
        "notes": [
            ""
        ],
        "volume": "卷三十七",
        "no#": 38
    },
    {
        "title": "辛司法宅觀妓",
        "author": "王績",
        "biography": "",
        "paragraphs": [
            "南國佳人至，北堂羅薦開。長裙隨鳳管，促柱送鸞杯。",
            "雲光身後蕩，雪態掌中回。到愁金穀晚，不怪玉山頹。"
        ],
        "notes": [
            ""
        ],
        "volume": "卷三十七",
        "no#": 39
    },
    {
        "title": "詠巫山",
        "author": "王績",
        "biography": "",
        "paragraphs": [
            "電影江前落，雷聲峽外長。霽雲無處所，台館曉蒼蒼。"
        ],
        "notes": [
            ""
        ],
        "volume": "卷三十七",
        "no#": 40
    },
    {
        "title": "詠懷",
        "author": "王績",
        "biography": "",
        "paragraphs": [
            "故鄉行雲是，虛室坐間同。日落西山暮，方知天下空。"
        ],
        "notes": [
            ""
        ],
        "volume": "卷三十七",
        "no#": 41
    },
    {
        "title": "句",
        "author": "王績",
        "biography": "",
        "paragraphs": [
            "琴曲唯留古，書多半是經。",
            "橫裁桑節杖，直剪竹皮巾。鶴警琴亭夜，鶯啼酒甕春。",
            "顏回唯樂道，原憲豈傷貧。",
            "寄身千載下，聊游萬物初。欲令無作有，翻覺實成虛。",
            "雙關防易斷，只眼畏難全。魚鱗張九拒，鶴翅擁三邊。"
        ],
        "notes": [
            ""
        ],
        "volume": "卷三十七",
        "no#": 42
    }
]