[
    {
        "title": "部落曲",
        "author": "高適",
        "biography": "",
        "paragraphs": [
            "蕃軍傍塞游，代馬噴風秋。老將垂金甲，閼支著錦裘。",
            "雕戈蒙豹尾，紅旆插狼頭。日暮天山下，鳴笳漢使愁。"
        ],
        "notes": [
            ""
        ],
        "volume": "卷二百一十四",
        "no#": 1
    },
    {
        "title": "贈杜二拾遺",
        "author": "高適",
        "biography": "",
        "paragraphs": [
            "傳道招提客，詩書自討論。佛香時入院，僧飯屢過門。",
            "聽法還應難，尋經剩欲翻。草玄今已畢，此外複何言。"
        ],
        "notes": [
            ""
        ],
        "volume": "卷二百一十四",
        "no#": 2
    },
    {
        "title": "醉後贈張九旭",
        "author": "高適",
        "biography": "",
        "paragraphs": [
            "世上謾相識，此翁殊不然。興來書自聖，醉後語尤顛。",
            "白髮老閒事，青雲在目前。床頭一壺酒，能更幾回眠。"
        ],
        "notes": [
            ""
        ],
        "volume": "卷二百一十四",
        "no#": 3
    },
    {
        "title": "途中寄徐錄事",
        "author": "高適",
        "biography": "",
        "paragraphs": [
            "落日風雨至，秋天鴻雁初。離憂不堪比，旅館複何如。",
            "君又幾時去，我知音信疏。空多篋中贈，長見右軍書。"
        ],
        "notes": [
            ""
        ],
        "volume": "卷二百一十四",
        "no#": 4
    },
    {
        "title": "酬衛八雪中見寄",
        "author": "高適",
        "biography": "",
        "paragraphs": [
            "季冬憶淇上，落日歸山樊。舊宅帶流水，平田臨古村。",
            "雪中望來信，醉裏開衡門。果得希代寶，緘之那可論。"
        ],
        "notes": [
            ""
        ],
        "volume": "卷二百一十四",
        "no#": 5
    },
    {
        "title": "送白少府送兵之隴右",
        "author": "高適",
        "biography": "",
        "paragraphs": [
            "踐更登隴首，遠別指臨洮。為問關山事，何如州縣勞。",
            "軍容隨赤羽，樹色引青袍。誰斷單于臂，今年太白高。"
        ],
        "notes": [
            ""
        ],
        "volume": "卷二百一十四",
        "no#": 6
    },
    {
        "title": "河西送李十七",
        "author": "高適",
        "biography": "",
        "paragraphs": [
            "邊城多遠別，此去莫徒然。問禮知才子，登科及少年。",
            "出門看落日，驅馬向秋天。高價人爭重，行當早著鞭。"
        ],
        "notes": [
            ""
        ],
        "volume": "卷二百一十四",
        "no#": 7
    },
    {
        "title": "送張瑤貶五溪尉",
        "author": "高適",
        "biography": "",
        "paragraphs": [
            "他日維楨幹，明時懸鏌鋣。江山遙去國，妻子獨還家。",
            "離別無嫌遠，沉浮勿強嗟。南登有詞賦，知爾吊長沙。"
        ],
        "notes": [
            ""
        ],
        "volume": "卷二百一十四",
        "no#": 8
    },
    {
        "title": "別韋五",
        "author": "高適",
        "biography": "",
        "paragraphs": [
            "徒然酌杯酒，不覺散人愁。相識仍遠別，欲歸翻旅遊。",
            "夏雲滿郊甸，明月照河洲。莫恨征途遠，東看漳水流。"
        ],
        "notes": [
            ""
        ],
        "volume": "卷二百一十四",
        "no#": 9
    },
    {
        "title": "別劉大校書",
        "author": "高適",
        "biography": "",
        "paragraphs": [
            "昔日京華去，知君才望新。應猶作賦好，莫歎在官貧。",
            "且複傷遠別，不然愁此身。清風幾萬里，江上一歸人。"
        ],
        "notes": [
            ""
        ],
        "volume": "卷二百一十四",
        "no#": 10
    },
    {
        "title": "宋中別司功叔，各賦一物得商丘",
        "author": "高適",
        "biography": "",
        "paragraphs": [
            "商丘試一望，隱隱帶秋天。地與辰星在，城將大路遷。",
            "干戈悲昔事，墟落對窮年。即此傷離緒，淒淒賦酒筵。"
        ],
        "notes": [
            ""
        ],
        "volume": "卷二百一十四",
        "no#": 11
    },
    {
        "title": "送蔡十二之海上",
        "author": "高適",
        "biography": "",
        "paragraphs": [
            "黯然何所為，相對但悲酸。季弟念離別，賢兄救急難。",
            "河流冰處盡，海路雪中寒。尚有南飛雁，知君不忍看。"
        ],
        "notes": [
            ""
        ],
        "volume": "卷二百一十四",
        "no#": 12
    },
    {
        "title": "別韋兵曹",
        "author": "高適",
        "biography": "",
        "paragraphs": [
            "離別長千里，相逢數十年。此心應不變，他事已徒然。",
            "惆悵春光裏，蹉跎柳色前。逢時當自取，看爾欲先鞭。"
        ],
        "notes": [
            ""
        ],
        "volume": "卷二百一十四",
        "no#": 13
    },
    {
        "title": "獨孤判官部送兵",
        "author": "高適",
        "biography": "",
        "paragraphs": [
            "餞君嗟遠別，為客念周旋。征路今如此，前軍猶眇然。",
            "出關逢漢壁，登隴望胡天。亦是封侯地，期君早著鞭。"
        ],
        "notes": [
            ""
        ],
        "volume": "卷二百一十四",
        "no#": 14
    },
    {
        "title": "別從甥萬盈",
        "author": "高適",
        "biography": "",
        "paragraphs": [
            "諸生曰萬盈，四十乃知名。宅相予偏重，家丘人莫輕。",
            "美才應自料，苦節豈無成。莫以山田薄，今春又不耕。"
        ],
        "notes": [
            ""
        ],
        "volume": "卷二百一十四",
        "no#": 15
    },
    {
        "title": "別崔少府",
        "author": "高適",
        "biography": "",
        "paragraphs": [
            "知君少得意，汶上掩柴扉。寒食仍留火，春風未授衣。",
            "皆言黃綬屈，早向青雲飛。借問他鄉事，今年歸不歸。"
        ],
        "notes": [
            ""
        ],
        "volume": "卷二百一十四",
        "no#": 16
    },
    {
        "title": "別馮判官",
        "author": "高適",
        "biography": "",
        "paragraphs": [
            "碣石遼西地，漁陽薊北天。關山唯一道，雨雪盡三邊。",
            "才子方為客，將軍正渴賢。遙知幕府下，書記日翩翩。"
        ],
        "notes": [
            ""
        ],
        "volume": "卷二百一十四",
        "no#": 17
    },
    {
        "title": "淇上送韋司倉往滑台",
        "author": "高適",
        "biography": "",
        "paragraphs": [
            "飲酒莫辭醉，醉多適不愁。孰知非遠別，終念對窮秋。",
            "滑台門外見，淇水眼前流。君去應回首，風波滿渡頭。"
        ],
        "notes": [
            ""
        ],
        "volume": "卷二百一十四",
        "no#": 18
    },
    {
        "title": "送崔功曹赴越",
        "author": "高適",
        "biography": "",
        "paragraphs": [
            "傳有東南別，題詩報客居。江山知不厭，州縣複何如。",
            "莫恨吳歈曲，嘗看越絕書。今朝欲乘興，隨爾食鱸魚。"
        ],
        "notes": [
            ""
        ],
        "volume": "卷二百一十四",
        "no#": 19
    },
    {
        "title": "送蹇秀才赴臨洮",
        "author": "高適",
        "biography": "",
        "paragraphs": [
            "悵望日千里，如何今二毛。猶思陽谷去，莫厭隴山高。",
            "倚馬見雄筆，隨身唯寶刀。料君終自致，勳業在臨洮。"
        ],
        "notes": [
            ""
        ],
        "volume": "卷二百一十四",
        "no#": 20
    },
    {
        "title": "廣陵別鄭處士",
        "author": "高適",
        "biography": "",
        "paragraphs": [
            "落日知分手，春風莫斷腸。興來無不愜，才在亦何傷。",
            "溪水堪垂釣，江田耐插秧。人生只為此，亦足傲羲皇。"
        ],
        "notes": [
            ""
        ],
        "volume": "卷二百一十四",
        "no#": 21
    },
    {
        "title": "別孫欣",
        "author": "高適",
        "biography": "",
        "paragraphs": [
            "離人去複留，白馬黑貂裘。屈指論前事，停鞭惜舊遊。",
            "帝鄉那可忘，旅館日堪愁。誰念無知己，年年睢水流。"
        ],
        "notes": [
            ""
        ],
        "volume": "卷二百一十四",
        "no#": 22
    },
    {
        "title": "送劉評事充朔方判官，賦得征馬嘶",
        "author": "高適",
        "biography": "",
        "paragraphs": [
            "征馬向邊州，蕭蕭嘶不休。思深應帶別，聲斷為兼秋。",
            "歧路風將遠，關山月共愁。贈君從此去，何日大刀頭。"
        ],
        "notes": [
            ""
        ],
        "volume": "卷二百一十四",
        "no#": 23
    },
    {
        "title": "送魏八",
        "author": "高適",
        "biography": "",
        "paragraphs": [
            "更沽淇上酒，還泛驛前舟。為惜故人去，複憐嘶馬愁。",
            "雲山行處合，風雨興中秋。此路無知己，明珠莫暗投。"
        ],
        "notes": [
            ""
        ],
        "volume": "卷二百一十四",
        "no#": 24
    },
    {
        "title": "贈別褚山人",
        "author": "高適",
        "biography": "",
        "paragraphs": [
            "攜手贈將行，山人道姓名。光陰薊子訓，才術褚先生。",
            "牆上梨花白，尊中桂酒清。洛陽無二價，猶是慕風聲。"
        ],
        "notes": [
            ""
        ],
        "volume": "卷二百一十四",
        "no#": 25
    },
    {
        "title": "別王八",
        "author": "高適",
        "biography": "",
        "paragraphs": [
            "征馬嘶長路，離人挹佩刀。客來東道遠，歸去北風高。",
            "時候何蕭索，鄉心正郁陶。傳君遇知己，行日有綈袍。"
        ],
        "notes": [
            ""
        ],
        "volume": "卷二百一十四",
        "no#": 26
    },
    {
        "title": "送董判官",
        "author": "高適",
        "biography": "",
        "paragraphs": [
            "逢君說行邁，倚劍別交親。幕府為才子，將軍作主人。",
            "近關多雨雪，出塞有風塵。長策須當用，男兒莫顧身。"
        ],
        "notes": [
            ""
        ],
        "volume": "卷二百一十四",
        "no#": 27
    },
    {
        "title": "送鄭侍禦謫閩中",
        "author": "高適",
        "biography": "",
        "paragraphs": [
            "謫去君無恨，閩中我舊過。大都秋雁少，只是夜猿多。",
            "東路雲山合，南天瘴癘和。自當逢雨露，行矣慎風波。"
        ],
        "notes": [
            ""
        ],
        "volume": "卷二百一十四",
        "no#": 28
    },
    {
        "title": "送李侍禦赴安西",
        "author": "高適",
        "biography": "",
        "paragraphs": [
            "行子對飛蓬，金鞭指鐵驄。功名萬里外，心事一杯中。",
            "虜障燕支北，秦城太白東。離魂莫惆悵，看取寶刀雄。"
        ],
        "notes": [
            ""
        ],
        "volume": "卷二百一十四",
        "no#": 29
    },
    {
        "title": "送裴別將之安西",
        "author": "高適",
        "biography": "",
        "paragraphs": [
            "絕域眇難躋，悠然信馬蹄。風塵經跋涉，搖落怨暌攜。",
            "地出流沙外，天長甲子西。少年無不可，行矣莫淒淒。"
        ],
        "notes": [
            ""
        ],
        "volume": "卷二百一十四",
        "no#": 30
    },
    {
        "title": "宴郭校書，因之有別",
        "author": "高適",
        "biography": "",
        "paragraphs": [
            "彩服趨庭訓，分交載酒過。芸香名早著，蓬轉事仍多。",
            "苦戰知機息，窮愁奈別何。雲霄莫相待，年鬢已蹉跎。"
        ],
        "notes": [
            ""
        ],
        "volume": "卷二百一十四",
        "no#": 31
    },
    {
        "title": "同李太守北池泛舟，宴高平鄭太守",
        "author": "高適",
        "biography": "",
        "paragraphs": [
            "每揖龔黃事，還陪李郭舟。雲從四岳起，水向百城流。",
            "幽意隨登陟，嘉言即獻酬。乃知縫掖貴，今日對諸侯。"
        ],
        "notes": [
            ""
        ],
        "volume": "卷二百一十四",
        "no#": 32
    },
    {
        "title": "同崔員外、綦毋拾遺九日宴京兆府李士曹",
        "author": "高適",
        "biography": "",
        "paragraphs": [
            "今日好相見，群賢仍廢曹。晚晴催翰墨，秋興引風騷。",
            "絳葉擁虛砌，黃花隨濁醪。閉門無不可，何事更登高。"
        ],
        "notes": [
            ""
        ],
        "volume": "卷二百一十四",
        "no#": 33
    },
    {
        "title": "同群公十月朝宴李太守宅",
        "author": "高適",
        "biography": "",
        "paragraphs": [
            "良牧征高賞，褰帷問考盤。歲時當正月，甲子入初寒。",
            "已聽甘棠頌，欣陪旨酒歡。仍憐門下客，不作布衣看。"
        ],
        "notes": [
            ""
        ],
        "volume": "卷二百一十四",
        "no#": 34
    },
    {
        "title": "武威同諸公過楊七山人，得藤字",
        "author": "高適",
        "biography": "",
        "paragraphs": [
            "幕府日多暇，田家歲複登。相知恨不早，乘興乃無恒。",
            "窮巷在喬木，深齋垂古藤。邊城唯有醉，此外更何能。"
        ],
        "notes": [
            ""
        ],
        "volume": "卷二百一十四",
        "no#": 35
    },
    {
        "title": "同群公登濮陽聖佛寺閣",
        "author": "高適",
        "biography": "",
        "paragraphs": [
            "落日登臨處，悠然意不窮。佛因初地識，人覺四天空。",
            "來雁清霜後，孤帆遠樹中。裴回傷寓目，蕭索對寒風。"
        ],
        "notes": [
            ""
        ],
        "volume": "卷二百一十四",
        "no#": 36
    },
    {
        "title": "同衛八題陸少府書齋",
        "author": "高適",
        "biography": "",
        "paragraphs": [
            "知君薄州縣，好靜無冬春。散帙至棲鳥，明燈留故人。",
            "深房臘酒熟，高院梅花新。若是周旋地，當令風義親。"
        ],
        "notes": [
            ""
        ],
        "volume": "卷二百一十四",
        "no#": 37
    },
    {
        "title": "淇上別業",
        "author": "高適",
        "biography": "",
        "paragraphs": [
            "依依西山下，別業桑林邊。庭鴨喜多雨，鄰雞知暮天。",
            "野人種秋菜，古老開原田。且向世情遠，吾今聊自然。"
        ],
        "notes": [
            ""
        ],
        "volume": "卷二百一十四",
        "no#": 38
    },
    {
        "title": "入昌松東界山行",
        "author": "高適",
        "biography": "",
        "paragraphs": [
            "鳥道幾登頓，馬蹄無暫閑。崎嶇出長阪，合遝猶前山。",
            "石激水流處，天寒松色間。王程應未盡，且莫顧刀環。"
        ],
        "notes": [
            ""
        ],
        "volume": "卷二百一十四",
        "no#": 39
    },
    {
        "title": "使青夷軍入居庸三首",
        "author": "高適",
        "biography": "",
        "paragraphs": [
            "匹馬行將久，征途去轉難。不知邊地別，只訝客衣單。",
            "溪冷泉聲苦，山空木葉幹。莫言關塞極，雲雪尚漫漫。",
            "古鎮青山口，寒風落日時。岩巒鳥不過，冰雪馬堪遲。",
            "出塞應無策，還家賴有期。東山足松桂，歸去結茅茨。",
            "登頓驅征騎，棲遲愧寶刀。遠行今若此，微祿果徒勞。",
            "絕阪水連下，群峰雲共高。自堪成白首，何事一青袍。"
        ],
        "notes": [
            ""
        ],
        "volume": "卷二百一十四",
        "no#": 40
    },
    {
        "title": "自薊北歸",
        "author": "高適",
        "biography": "",
        "paragraphs": [
            "驅馬薊門北，北風邊馬哀。蒼茫遠山口，豁達胡天開。",
            "五將已深入，前軍止半回。誰憐不得意，長劍獨歸來。"
        ],
        "notes": [
            ""
        ],
        "volume": "卷二百一十四",
        "no#": 41
    },
    {
        "title": "東平別前衛縣李寀少府",
        "author": "高適",
        "biography": "",
        "paragraphs": [
            "黃鳥翩翩楊柳垂，春風送客使人悲。怨別自驚千裏外，",
            "此地從來可乘興，留君不住益淒其。"
        ],
        "notes": [
            ""
        ],
        "volume": "卷二百一十四",
        "no#": 42
    },
    {
        "title": "夜別韋司士，得城字",
        "author": "高適",
        "biography": "",
        "paragraphs": [
            "高館張燈酒複清，夜鐘殘月雁歸聲。只言啼鳥堪求侶，",
            "莫怨他鄉暫離別，知君到處有逢迎。"
        ],
        "notes": [
            ""
        ],
        "volume": "卷二百一十四",
        "no#": 43
    },
    {
        "title": "送李少府貶峽中，王少府貶長沙",
        "author": "高適",
        "biography": "",
        "paragraphs": [
            "嗟君此別意何如，駐馬銜杯問謫居。巫峽啼猿數行淚，",
            "聖代即今多雨露，暫時分手莫躊躇。"
        ],
        "notes": [
            ""
        ],
        "volume": "卷二百一十四",
        "no#": 44
    },
    {
        "title": "同陳留崔司戶早春宴蓬池",
        "author": "高適",
        "biography": "",
        "paragraphs": [
            "同官載酒出郊圻，晴日東馳雁北飛。隔岸春雲邀翰墨，",
            "州縣徒勞那可度，後時連騎莫相違。"
        ],
        "notes": [
            ""
        ],
        "volume": "卷二百一十四",
        "no#": 45
    },
    {
        "title": "金城北樓",
        "author": "高適",
        "biography": "",
        "paragraphs": [
            "北樓西望滿晴空，積水連山勝畫中。湍上急流聲若箭，",
            "為問邊庭更何事，至今羌笛怨無窮。"
        ],
        "notes": [
            ""
        ],
        "volume": "卷二百一十四",
        "no#": 46
    },
    {
        "title": "同顏六少府旅宦秋中之作",
        "author": "高適",
        "biography": "",
        "paragraphs": [
            "傳君昨夜悵然悲，獨坐新齋木落時。逸氣舊來淩燕雀，",
            "不是鬼神無正直，從來州縣有瑕疵。"
        ],
        "notes": [
            ""
        ],
        "volume": "卷二百一十四",
        "no#": 47
    },
    {
        "title": "重陽",
        "author": "高適",
        "biography": "",
        "paragraphs": [
            "節物驚心兩鬢華，東籬空繞未開花。百年將半仕三已，",
            "真成獨坐空搔首，門柳蕭蕭噪暮鴉。"
        ],
        "notes": [
            ""
        ],
        "volume": "卷二百一十四",
        "no#": 48
    },
    {
        "title": "古樂府飛龍曲，留上陳左相",
        "author": "高適",
        "biography": "",
        "paragraphs": [
            "德以精靈降，時膺夢寐求。蒼生謝安石，天子富平侯。",
            "尊俎資高論，岩廊挹大猷。相門連戶牖，卿族嗣弓裘。",
            "豁達雲開霽，清明月映秋。能為吉甫頌，善用子房籌。",
            "階砌思攀陟，門闌尚阻修。高山不易仰，大匠本難投。",
            "跡與松喬合，心緣啟沃留。公才山吏部，書癖杜荊州。",
            "幸沐千年聖，何辭一尉休。折腰知寵辱，回首見沉浮。",
            "天地莊生馬，江湖範蠡舟。逍遙堪自樂，浩蕩信無憂。",
            "去此從黃綬，歸歟任白頭。風塵與霄漢，瞻望日悠悠。"
        ],
        "notes": [
            ""
        ],
        "volume": "卷二百一十四",
        "no#": 49
    },
    {
        "title": "留上李右相",
        "author": "高適",
        "biography": "",
        "paragraphs": [
            "風俗登淳古，君臣挹大庭。深沉謀九德，密勿契千齡。",
            "獨立調元氣，清心豁窅冥。本枝連帝系，長策冠生靈。",
            "傅說明殷道，蕭何律漢刑。鈞衡持國柄，柱石總朝經。",
            "隱軫江山藻，氛氳鼎鼐銘。興中皆白雪，身外即丹青。",
            "江海呼窮鳥，詩書問聚螢。吹噓成羽翼，提握動芳馨。",
            "倚伏悲還笑，棲遲醉複醒。恩榮初就列，含育忝宵形。",
            "有竊丘山惠，無時枕席寧。壯心瞻落景，生事感浮萍。",
            "莫以才難用，終期善易聽。未為門下客，徒謝少微星。"
        ],
        "notes": [
            ""
        ],
        "volume": "卷二百一十四",
        "no#": 50
    },
    {
        "title": "同李員外賀哥舒大夫破九曲之作",
        "author": "高適",
        "biography": "",
        "paragraphs": [
            "遙傳副丞相，昨日破西蕃。作氣群山動，揚軍大旆翻。",
            "奇兵邀轉戰，連孥絕歸奔。泉噴諸戎血，風驅死虜魂。",
            "頭飛攢萬戟，面縛聚轅門。鬼哭黃埃暮，天愁白日昏。",
            "石城與岩險，鐵騎皆雲屯。長策一言決，高蹤百代存。",
            "威棱懾沙漠，忠義感乾坤。老將黯無色，儒生安敢論。",
            "解圍憑廟算，止殺報君恩。唯有關河渺，蒼茫空樹墩。"
        ],
        "notes": [
            ""
        ],
        "volume": "卷二百一十四",
        "no#": 51
    },
    {
        "title": "信安王幕府詩",
        "author": "高適",
        "biography": "",
        "paragraphs": [
            "雲紀軒皇代，星高太白年。廟堂咨上策，幕府制中權。",
            "磐石藩維固，升壇禮樂先。國章榮印綬，公服貴貂蟬。",
            "樂善旌深德，輸忠格上玄。剪桐光寵錫，題劍美貞堅。",
            "聖祚雄圖廣，師貞武德虔。雷霆七校發，旌旆五營連。",
            "華省征群乂，霜台舉二賢。豈伊公望遠，曾是茂才遷。",
            "並秉韜鈐術，兼該翰墨筵。帝思麟閣像，臣獻柏梁篇。",
            "振玉登遼甸，摐金曆薊壖。度河飛羽檄，橫海泛樓船。",
            "北伐聲逾邁，東征務以專。講戎喧涿野，料敵靜居延。",
            "軍勢持三略，兵戎自九天。朝瞻授鉞去，時聽偃戈旋。",
            "大漠風沙裏，長城雨雪邊。雲端臨碣石，波際隱朝鮮。",
            "夜壁沖高鬥，寒空駐彩旃。倚弓玄兔月，飲馬白狼川。",
            "庶物隨交泰，蒼生解倒懸。四郊增氣象，萬里絕風煙。",
            "關塞鴻勳著，京華甲第全。落梅橫吹後，春色凱歌前。",
            "直道常兼濟，微才獨棄捐。曳裾誠已矣，投筆尚淒然。",
            "作賦同元淑，能詩匪仲宣。雲霄不可望，空欲仰神仙。"
        ],
        "notes": [
            ""
        ],
        "volume": "卷二百一十四",
        "no#": 52
    },
    {
        "title": "東平旅遊，奉贈薛太守二十四韻",
        "author": "高適",
        "biography": "",
        "paragraphs": [
            "頌美馳千古，欽賢仰大猷。晉公標逸氣，汾水注長流。",
            "神與公忠節，天生將相儔。青雲本自負，赤縣獨推尤。",
            "禦史風逾勁，郎官草屢修。鵷鸞粉署起，鷹隼柏台秋。",
            "出入交三事，飛鳴揖五侯。軍書陳上策，廷議借前籌。",
            "肅肅趨朝列，雍雍引帝求。一麾俄出守，千里再分憂。",
            "不改任棠水，仍傳晏子裘。歌謠隨舉扇，旌旆逐鳴騶。",
            "郡國長河繞，川原大野幽。地連堯泰岳，山向禹青州。",
            "汶上春帆渡，秦亭晚日愁。遺墟當少昊，懸象逼奎婁。",
            "即此逢清鑒，終然喜暗投。叨承解榻禮，更得問縑遊。",
            "高興陪登陟，嘉言忝獻酬。觀棋知戰勝，探象會冥搜。",
            "眺聽情何限，沖融惠勿休。只應齊語默，寧肯問沉浮。",
            "然諾長懷季，棲遑輒累丘。平生感知己，方寸豈悠悠。"
        ],
        "notes": [
            ""
        ],
        "volume": "卷二百一十四",
        "no#": 53
    },
    {
        "title": "真定即事，奉贈韋使君二十八韻",
        "author": "高適",
        "biography": "",
        "paragraphs": [
            "飄泊懷書客，遲回此路隅。問津驚棄置，投刺忽踟躕。",
            "方伯恩彌重，蒼生詠已蘇。郡稱廉叔度，朝議管夷吾。",
            "乃繼三台側，仍將四嶽俱。江山澄氣象，崖谷倚冰壺。",
            "詔寵金門策，官榮葉縣鳧。擢才登粉署，飛步躡雲衢。",
            "起草徵調墨，焚香即宴娛。光華揚盛矣，霄漢在茲乎。",
            "隱軫推公望，逶迤協帝俞。軒車辭魏闕，旌節副幽都。",
            "始佩仙郎印，俄兼太守符。尤多蜀郡理，更得潁川謨。",
            "城邑推雄鎮，山川列簡圖。舊燕當絕漠，全趙對平蕪。",
            "曠野何彌漫，長亭複鬱紆。始泉遺俗近，活水戰場無。",
            "月換思鄉陌，星回記鬥樞。歲容歸萬象，和氣發鴻爐。",
            "淪落而誰遇，棲遑有是夫。不才羞擁腫，幹祿謝侏儒。",
            "契闊慚行邁，羈離憶友于。田園同季子，儲蓄異陶朱。",
            "方欲呈高義，吹噓揖大巫。永懷吐肝膽，猶憚阻榮枯。",
            "解榻情何限，忘言道未殊。從來貴縫掖，應是念窮途。"
        ],
        "notes": [
            ""
        ],
        "volume": "卷二百一十四",
        "no#": 54
    },
    {
        "title": "和竇侍禦登涼州七級浮圖之作",
        "author": "高適",
        "biography": "",
        "paragraphs": [
            "化塔屹中起，孤高宜上躋。鐵冠雄賞眺，金界寵招攜。",
            "空色在軒戶，邊聲連鼓鼙。天寒萬里北，地豁九州西。",
            "清興揖才彥，峻風和端倪。始知陽春後，具物皆筌蹄。"
        ],
        "notes": [
            ""
        ],
        "volume": "卷二百一十四",
        "no#": 55
    },
    {
        "title": "酬河南節度使賀蘭大夫見贈之作",
        "author": "高適",
        "biography": "",
        "paragraphs": [
            "高閣憑欄檻，中軍倚旆旌。感時常激切，於己即忘情。",
            "河華屯妖氣，伊瀍有戰聲。愧無戡難策，多謝出師名。",
            "秉鉞知恩重，臨戎覺命輕。股肱瞻列岳，唇齒賴長城。",
            "隱隱摧鋒勢，光光弄印榮。魯連真義士，陸遜豈書生。",
            "直道甯殊智，先鞭忽抗行。楚雲隨去馬，淮月尚連營。",
            "撫劍堪投分，悲歌益不平。從來重然諾，況值欲橫行。"
        ],
        "notes": [
            ""
        ],
        "volume": "卷二百一十四",
        "no#": 56
    },
    {
        "title": "奉酬睢陽路太守見贈之作",
        "author": "高適",
        "biography": "",
        "paragraphs": [
            "盛才膺命代，高價動良時。帝簡登藩翰，人和發詠思。",
            "神仙去華省，鵷鷺憶丹墀。清淨能無事，優遊即賦詩。",
            "江山紛想像，雲物共萎蕤。逸氣劉公幹，玄言向子期。",
            "多慚汲引速，翻愧激昂遲。相馬知何限，登龍反自疑。",
            "風塵吏道迫，行邁旅心悲。拙疾徒為爾，窮愁欲問誰。",
            "秋庭一片葉，朝鏡數莖絲。州縣甘無取，丘園悔莫追。",
            "瓊瑤生篋笥，光景借茅茨。他日青霄裏，猶應訪所知。"
        ],
        "notes": [
            ""
        ],
        "volume": "卷二百一十四",
        "no#": 57
    },
    {
        "title": "奉酬睢陽李太守",
        "author": "高適",
        "biography": "",
        "paragraphs": [
            "公族稱王佐，朝經允帝求。本枝疆我李，磐石冠諸劉。",
            "禮樂光輝盛，山河氣象幽。系高周柱史，名重晉陽秋。",
            "華省膺推擇，青雲寵宴遊。握蘭多具美，前席有嘉謀。",
            "賦得黃金賜，言皆白璧酬。著鞭驅駟馬，操刃解全牛。",
            "出鎮兼方伯，承家複列侯。朝瞻孔北海，時用杜荊州。",
            "廣固才登陟，毗陵忽阻修。三台冀入夢，四岳尚分憂。",
            "郡邑連京口，山川望石頭。海門當建節，江路引鳴騶。",
            "俗見中興理，人逢至道休。先移白額橫，更息赭衣偷。",
            "梁國歌來晚，徐方怨不留。豈伊齊政術，將以變澆浮。",
            "訟簡知能吏，刑寬察要囚。坐堂風偃草，行縣雨隨輈。",
            "地是蒙莊宅，城遺閼伯丘。孝王餘井徑，微子故田疇。",
            "冬至招搖轉，天寒螮蝀收。猿岩飛雨雪，兔苑落梧楸。",
            "列戟霜侵戶，褰幃月在鉤。好賢常解榻，乘興每登樓。",
            "逸足橫千里，高談注九流。詩題青玉案，衣贈黑貂裘。",
            "窮巷軒車靜，閑齋耳目愁。未能方管樂，翻欲慕巢由。",
            "講德良難敵，觀風豈易儔。寸心仍有適，江海一扁舟。"
        ],
        "notes": [
            ""
        ],
        "volume": "卷二百一十四",
        "no#": 58
    },
    {
        "title": "送柴司戶充劉卿判官之嶺外",
        "author": "高適",
        "biography": "",
        "paragraphs": [
            "嶺外資雄鎮，朝端寵節旄。月卿臨幕府，星使出詞曹。",
            "海對羊城闊，山連象郡高。風霜驅瘴癘，忠信涉波濤。",
            "別恨隨流水，交情脫寶刀。有才無不適，行矣莫徒勞。"
        ],
        "notes": [
            ""
        ],
        "volume": "卷二百一十四",
        "no#": 59
    },
    {
        "title": "送蔡少府赴登州推事",
        "author": "高適",
        "biography": "",
        "paragraphs": [
            "膠東連即墨，萊水入滄溟。國小常多事，人訛屢抵刑。",
            "公才征郡邑，詔使出郊坰。標格誰當犯，風謠信可聽。",
            "崢嶸大峴口，邐迤汶陽亭。地迥雲偏白，天秋山更青。",
            "祖筵方卜晝，王事急侵星。勸爾將為德，斯言蓋有聽。"
        ],
        "notes": [
            ""
        ],
        "volume": "卷二百一十四",
        "no#": 60
    },
    {
        "title": "秦中送李九赴越",
        "author": "高適",
        "biography": "",
        "paragraphs": [
            "攜手望千里，於今將十年。如何每離別，心事複迍邅。",
            "適越雖有以，出關終耿然。愁霖不可向，長路或難前。",
            "吳會獨行客，山陰秋夜船。謝家征故事，禹穴訪遺編。",
            "鏡水君所憶，蓴羹餘舊便。歸來莫忘此，兼示濟江篇。"
        ],
        "notes": [
            ""
        ],
        "volume": "卷二百一十四",
        "no#": 61
    },
    {
        "title": "餞宋八充彭中丞判官之嶺南",
        "author": "高適",
        "biography": "",
        "paragraphs": [
            "睹君濟時略，使我氣填膺。長策竟不用，高才徒見稱。",
            "一朝知己達，累日詔書征。羽翮忽然就，風飆誰敢淩。",
            "舉鞭趨嶺嶠，屈指冒炎蒸。北雁送馳驛，南人思飲冰。",
            "彼邦本倔強，習俗多驕矜。翠羽幹平法，黃金撓直繩。",
            "若將除害馬，慎勿信蒼蠅。魑魅甯無患，忠貞適有憑。",
            "猿啼山不斷，鳶跕路難登。海岸出交趾，江城連始興。",
            "繡衣當節制，幕府盛威棱。勿憚九嶷險，須令百越澄。",
            "立談多感激，行李即嚴凝。離別胡為者，雲霄遲爾升。"
        ],
        "notes": [
            ""
        ],
        "volume": "卷二百一十四",
        "no#": 62
    },
    {
        "title": "陪竇侍禦泛靈雲池",
        "author": "高適",
        "biography": "",
        "paragraphs": [
            "白露時先降，清川思不窮。江湖仍塞上，舟楫在軍中。",
            "舞換臨津樹，歌饒向迥風。夕陽連積水，邊色滿秋空。",
            "乘興宜投轄，邀歡莫避驄。誰憐持弱羽，猶欲伴鵷鴻。"
        ],
        "notes": [
            ""
        ],
        "volume": "卷二百一十四",
        "no#": 63
    },
    {
        "title": "陪竇侍禦靈雲南亭宴，詩得雷字",
        "author": "高適",
        "biography": "",
        "paragraphs": [
            "人幽宜眺聽，目極喜亭台。風景知愁在，關山憶夢回。",
            "只言殊語默，何意忝遊陪。連唱波瀾動，冥搜物象開。",
            "新秋歸遠樹，殘雨擁輕雷。簷外長天盡，尊前獨鳥來。",
            "常吟塞下曲，多謝幕中才。河漢徒相望，嘉期安在哉。"
        ],
        "notes": [
            ""
        ],
        "volume": "卷二百一十四",
        "no#": 64
    },
    {
        "title": "同熊少府題盧主簿茅齋",
        "author": "高適",
        "biography": "",
        "paragraphs": [
            "虛院野情在，茅齋秋興存。孝廉趨下位，才子出高門。",
            "乃繼幽人靜，能令學者尊。江山歸謝客，神鬼下劉根。",
            "階樹時攀折，窗書任討論。自堪成獨往，何必武陵源。"
        ],
        "notes": [
            ""
        ],
        "volume": "卷二百一十四",
        "no#": 65
    },
    {
        "title": "同朱五題盧使君義井",
        "author": "高適",
        "biography": "",
        "paragraphs": [
            "高義唯良牧，深仁自下車。寧知鑿井處，還是飲冰餘。",
            "地即泉源久，人當汲引初。體清能鑒物，色洞每含虛。",
            "上善滋來往，中和浹裏閭。濟時應未竭，懷惠複何如。"
        ],
        "notes": [
            ""
        ],
        "volume": "卷二百一十四",
        "no#": 66
    },
    {
        "title": "同郭十題楊主簿新廳",
        "author": "高適",
        "biography": "",
        "paragraphs": [
            "華館曙沉沉，惟良正在今。用材兼柱石，聞物象高深。",
            "更得芝蘭地，兼營枳棘林。向風扃戟戶，當署近棠陰。",
            "勿改安卑節，聊閑理劇心。多君有知己，一和郢中吟。"
        ],
        "notes": [
            ""
        ],
        "volume": "卷二百一十四",
        "no#": 67
    },
    {
        "title": "秋日作",
        "author": "高適",
        "biography": "",
        "paragraphs": [
            "端居值秋節，此日更愁辛。寂寞無一事，蒿萊通四鄰。",
            "閉門生白髮，回首憶青春。歲月不相待，交遊隨眾人。",
            "雲霄何處托，愚直有誰親。舉酒聊自勸，窮通信爾身。"
        ],
        "notes": [
            ""
        ],
        "volume": "卷二百一十四",
        "no#": 68
    },
    {
        "title": "辟陽城",
        "author": "高適",
        "biography": "",
        "paragraphs": [
            "荒城在高岸，淩眺俯清淇。傳道漢天子，而封審食其。",
            "姦淫且不戮，茅土孰雲宜。何得英雄主，返令兒女欺。",
            "母儀良已失，臣節豈如斯。太息一朝事，乃令人所嗤。"
        ],
        "notes": [
            ""
        ],
        "volume": "卷二百一十四",
        "no#": 69
    },
    {
        "title": "赴彭州山行之作",
        "author": "高適",
        "biography": "",
        "paragraphs": [
            "峭壁連崆峒，攢峰疊翠微。鳥聲堪駐馬，林色可忘機。",
            "怪石時侵徑，輕蘿乍拂衣。路長愁作客，年老更思歸。",
            "且悅岩巒勝，寧嗟意緒違。山行應未盡，誰與玩芳菲。"
        ],
        "notes": [
            ""
        ],
        "volume": "卷二百一十四",
        "no#": 70
    },
    {
        "title": "詠史",
        "author": "高適",
        "biography": "",
        "paragraphs": [
            "尚有綈袍贈，應憐范叔寒。不知天下士，猶作布衣看。"
        ],
        "notes": [
            ""
        ],
        "volume": "卷二百一十四",
        "no#": 71
    },
    {
        "title": "送兵到薊北",
        "author": "高適",
        "biography": "",
        "paragraphs": [
            "積雪與天迥，屯軍連塞愁。誰知此行邁，不為覓封侯。"
        ],
        "notes": [
            ""
        ],
        "volume": "卷二百一十四",
        "no#": 72
    },
    {
        "title": "同群公題張處士菜園",
        "author": "高適",
        "biography": "",
        "paragraphs": [
            "耕地桑柘間，地肥菜常熟。為問葵藿資，何如廟堂肉。"
        ],
        "notes": [
            ""
        ],
        "volume": "卷二百一十四",
        "no#": 73
    },
    {
        "title": "逢謝偃",
        "author": "高適",
        "biography": "",
        "paragraphs": [
            "紅顏愴為別，白髮始相逢。唯餘昔時淚，無復舊時容。"
        ],
        "notes": [
            ""
        ],
        "volume": "卷二百一十四",
        "no#": 74
    },
    {
        "title": "田家春望",
        "author": "高適",
        "biography": "",
        "paragraphs": [
            "出門何所見，春色滿平蕪。可歎無知己，高陽一酒徒。"
        ],
        "notes": [
            ""
        ],
        "volume": "卷二百一十四",
        "no#": 75
    },
    {
        "title": "閒居",
        "author": "高適",
        "biography": "",
        "paragraphs": [
            "柳色驚心事，春風厭索居。方知一杯酒，猶勝百家書。"
        ],
        "notes": [
            ""
        ],
        "volume": "卷二百一十四",
        "no#": 76
    },
    {
        "title": "封丘作",
        "author": "高適",
        "biography": "",
        "paragraphs": [
            "州縣才難適，雲山道欲窮。揣摩慚黠吏，棲隱謝愚公。"
        ],
        "notes": [
            ""
        ],
        "volume": "卷二百一十四",
        "no#": 77
    },
    {
        "title": "九曲詞三首",
        "author": "高適",
        "biography": "",
        "paragraphs": [
            "許國從來徹廟堂，連年不為在疆場。",
            "將軍天上封侯印，禦史臺上異姓王。",
            "萬騎爭歌楊柳春，千場對舞繡騏驎。",
            "到處盡逢歡洽事，相看總是太平人。",
            "鐵騎橫行鐵嶺頭，西看邏逤取封侯。",
            "青海只今將飲馬，黃河不用更防秋。"
        ],
        "notes": [
            ""
        ],
        "volume": "卷二百一十四",
        "no#": 78
    },
    {
        "title": "營州歌",
        "author": "高適",
        "biography": "",
        "paragraphs": [
            "營州少年厭原野，狐裘蒙茸獵城下。",
            "虜酒千鐘不醉人，胡兒十歲能騎馬。"
        ],
        "notes": [
            ""
        ],
        "volume": "卷二百一十四",
        "no#": 79
    },
    {
        "title": "玉真公主歌",
        "author": "高適",
        "biography": "",
        "paragraphs": [
            "常言龍德本天仙，誰謂仙人每學仙。",
            "更道玄元指李日，多於王母種桃年。",
            "仙宮仙府有真仙，天寶天仙秘莫傳。",
            "為問軒皇三百歲，何如大道一千年。"
        ],
        "notes": [
            ""
        ],
        "volume": "卷二百一十四",
        "no#": 80
    },
    {
        "title": "和王七玉門關聽吹笛",
        "author": "高適",
        "biography": "",
        "paragraphs": [
            "胡人吹笛戍樓間，樓上蕭條海月閑。",
            "借問落梅凡幾曲，從風一夜滿關山。"
        ],
        "notes": [
            ""
        ],
        "volume": "卷二百一十四",
        "no#": 81
    },
    {
        "title": "別董大二首",
        "author": "高適",
        "biography": "",
        "paragraphs": [
            "十裏黃雲白日曛，北風吹雁雪紛紛。",
            "莫愁前路無知己，天下誰人不識君。",
            "六翮飄颻私自憐，一離京洛十餘年。",
            "丈夫貧踐應未足，今日相逢無酒錢。"
        ],
        "notes": [
            ""
        ],
        "volume": "卷二百一十四",
        "no#": 82
    },
    {
        "title": "送桂陽孝廉",
        "author": "高適",
        "biography": "",
        "paragraphs": [
            "桂陽年少西入秦，數經甲科猶白身。",
            "即今江海一歸客，他日雲霄萬里人。"
        ],
        "notes": [
            ""
        ],
        "volume": "卷二百一十四",
        "no#": 83
    },
    {
        "title": "送李少府，時在客舍作",
        "author": "高適",
        "biography": "",
        "paragraphs": [
            "相逢旅館意多違，暮雪初晴候雁飛。",
            "主人酒盡君未醉，薄暮途遙歸不歸。"
        ],
        "notes": [
            ""
        ],
        "volume": "卷二百一十四",
        "no#": 84
    },
    {
        "title": "聽張立本女吟",
        "author": "高適",
        "biography": "",
        "paragraphs": [
            "危冠廣袖楚宮妝，獨步閒庭逐夜涼。",
            "自把玉釵敲砌竹，清歌一曲月如霜。"
        ],
        "notes": [
            ""
        ],
        "volume": "卷二百一十四",
        "no#": 85
    },
    {
        "title": "初至封丘作",
        "author": "高適",
        "biography": "",
        "paragraphs": [
            "可憐薄暮宦遊子，獨臥虛齋思無已。",
            "去家百里不得歸，到官數日秋風起。"
        ],
        "notes": [
            ""
        ],
        "volume": "卷二百一十四",
        "no#": 86
    },
    {
        "title": "除夜作",
        "author": "高適",
        "biography": "",
        "paragraphs": [
            "旅館寒燈獨不眠，客心何事轉淒然。",
            "故鄉今夜思千里，愁鬢明朝又一年。"
        ],
        "notes": [
            ""
        ],
        "volume": "卷二百一十四",
        "no#": 87
    }
]