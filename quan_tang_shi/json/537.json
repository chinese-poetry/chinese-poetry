[
    {
        "title": "泛五雲溪",
        "author": "許渾",
        "biography": "",
        "paragraphs": [
            "此溪何處路，遙問白髯翁。佛廟千岩裏，人家一島中。",
            "魚傾荷葉露，蟬噪柳林風。急瀨鳴車軸，微波漾釣筒。",
            "石苔縈棹綠，山果拂舟紅。更就千村宿，溪橋與剡通。"
        ],
        "notes": [
            ""
        ],
        "volume": "卷五百三十七",
        "no#": 1
    },
    {
        "title": "寄郴州李相公",
        "author": "許渾",
        "biography": "",
        "paragraphs": [
            "高樓王與謝，逸韻比南金。不遇銷憂日，埃塵誰複尋。",
            "曠懷澹得喪，失意縱登臨。彩檻浮雲迥，綺窗明月深。",
            "虯龍壓滄海，鴛鸞思鄧林。青雲傷國器，白髮軫鄉心。",
            "功高恩自洽，道直謗徒侵。應笑靈均恨，江畔獨行吟。"
        ],
        "notes": [
            ""
        ],
        "volume": "卷五百三十七",
        "no#": 2
    },
    {
        "title": "贈蕭煉師",
        "author": "許渾",
        "biography": "",
        "paragraphs": [
            "曾試昭陽曲，瑤齋帝自臨。紅珠絡繡帽，翠鈿束羅襟。",
            "雙闕胡塵起，千門宿露陰。出宮迷國步，回駕軫皇心。",
            "桂殿春空晚，椒房夜自深。急宣求故劍，冥契得遺簪。",
            "暗記神仙傳，潛封女史箴。壺中知日永，掌上畏年侵。",
            "莫比班家扇，甯同卓氏琴。雲車辭鳳輦，羽帔別鴛衾。",
            "網斷魚遊藻，籠開鶴戲林。洛煙浮碧漢，嵩月上丹岑。",
            "露草爭三秀，風篁共八音。吹笙延鶴舞，敲磬引龍吟。",
            "旄節纖腰舉，霞杯皓腕斟。還磨照寶鏡，猶插辟寒金。",
            "東海人情變，南山聖壽沈。朱顏常似渥，綠發已如尋。",
            "養氣齊生死，留形盡古今。更求應不見，雞犬日駸駸。"
        ],
        "notes": [
            ""
        ],
        "volume": "卷五百三十七",
        "no#": 3
    },
    {
        "title": "冬日宣城開元寺贈元孚上人",
        "author": "許渾",
        "biography": "",
        "paragraphs": [
            "一缽事南宗，僧儀稱病容。曹溪花裏別，蕭寺竹前逢。",
            "燭影深寒殿，經聲徹曙鐘。欲齋簷睡鴿，初定壁吟蛩。",
            "詩繼休遺韻，書傳永逸蹤。藝多人譽洽，機絕道情濃。",
            "汲澗瓶沈藻，眠階錫掛松。雲鳴新放鶴，池臥舊降龍。",
            "露茗山廚焙，霜粳野碓舂。梵文明處譯，禪衲暖時縫。",
            "層塔題應遍，飛軒步不慵。繡梁交薜荔，畫井倒芙蓉。",
            "翠戶垂旗網，朱窗列劍鋒。寒風金磬遠，晴雪玉樓重。",
            "妙理三乘達，清才萬象供。山高橫睥睨，灘淺聚艨艟。",
            "微霧蒼平楚，殘暉淡遠峰。林疏霜摵摵，波靜月溶溶。",
            "劍出因雷煥，琴全遇蔡邕。西方知有社，支許合相從。"
        ],
        "notes": [
            ""
        ],
        "volume": "卷五百三十七",
        "no#": 4
    },
    {
        "title": "維舟秦淮過溫州李給事宅",
        "author": "許渾",
        "biography": "",
        "paragraphs": [
            "給事為郎日，青溪醉隱銜。冰池通極浦，雪徑繞高岩。",
            "珠玉砂同棄，松筠草共芟。帝圖憂一失，臣節恥三緘。",
            "代有王陵戇，時無靳尚讒。定應標直筆，寧為發空函。",
            "霧黑連雲棧，風狂截海帆。石梯迎雨潤，沙井待潮鹹。",
            "蠟屐青筇杖，籃輿白罽衫。應勞北歸夢，山路正巉巉。"
        ],
        "notes": [
            ""
        ],
        "volume": "卷五百三十七",
        "no#": 5
    },
    {
        "title": "登蒜山觀發軍",
        "author": "許渾",
        "biography": "",
        "paragraphs": [
            "羽檄徵兵急，轅門選將雄。犬羊憂破竹，貔虎極飛蓬。",
            "定系倡狂虜，何煩矍鑠翁。更探黃石略，重振黑山功。",
            "別馬嘶營柳，驚烏散井桐。低星連寶劍，殘月讓雕弓。",
            "浪曉戈鋋裏，山晴鼓角中。甲開魚照水，旗颺虎拏風。",
            "去想金河遠，行知玉塞空。漢庭應有問，師律在元戎。"
        ],
        "notes": [
            ""
        ],
        "volume": "卷五百三十七",
        "no#": 6
    },
    {
        "title": "送從兄別駕歸蜀",
        "author": "許渾",
        "biography": "",
        "paragraphs": [
            "聞與湘南令，童年侍玉墀。家留秦塞曲，官謫瘴溪湄。",
            "道直奸臣屏，冤深聖主知。逝川東去疾，霈澤北來遲。",
            "青漢龍髯絕，蒼岑馬鬣移。風淒聞笛處，月慘罷琴時。",
            "客路黃公廟，鄉關白帝祠。已稱鸚鵡賦，寧誦鶺鴒詩。",
            "遠道書難達，長亭酒莫持。當憑蜀江水，萬里寄相思。"
        ],
        "notes": [
            ""
        ],
        "volume": "卷五百三十七",
        "no#": 7
    },
    {
        "title": "金陵阻風登延祚閣",
        "author": "許渾",
        "biography": "",
        "paragraphs": [
            "極目皆陳跡，披圖問遠公。戈鋋三國後，冠蓋六朝中。",
            "葛蔓交殘壘，芒花沒後宮。水流簫鼓絕，山在綺羅空。",
            "極浦千艘聚，高臺一徑通。雲移吳岫雨，潮轉楚江風。",
            "登閣漸漂梗，停舟憶斷蓬。歸期與歸路，杉桂海門東。"
        ],
        "notes": [
            ""
        ],
        "volume": "卷五百三十七",
        "no#": 8
    },
    {
        "title": "送林處士自閩中道越由霅抵兩川",
        "author": "許渾",
        "biography": "",
        "paragraphs": [
            "書劍少青眼，煙波初白頭。鄉關背梨嶺，客路轉蘋洲。",
            "處困道難固，乘時恩易酬。鏡中非訪戴，劍外欲依劉。",
            "高枕海天暝，落帆江雨秋。鼉聲應遠鼓，蜃氣學危樓。",
            "智士役千慮，達人經百憂。唯聞陶靖節，多在醉鄉遊。"
        ],
        "notes": [
            ""
        ],
        "volume": "卷五百三十七",
        "no#": 9
    },
    {
        "title": "宣城贈蕭兵曹",
        "author": "許渾",
        "biography": "",
        "paragraphs": [
            "桂楫謫湘渚，三年波上春。舟寒剡溪雪，衣破洛城塵。",
            "客道恥搖尾，皇恩寬犯鱗。花時去國遠，月夕上樓頻。",
            "貪酒不辭病，傭書非為貧。行吟值漁父，坐隱對樵人。",
            "紫陌罷雙轍，碧潭窮一綸。高歌更南去，煙水是通津。"
        ],
        "notes": [
            ""
        ],
        "volume": "卷五百三十七",
        "no#": 10
    },
    {
        "title": "秋夕宴李侍禦宅",
        "author": "許渾",
        "biography": "",
        "paragraphs": [
            "公子征詞客，秋堂遞玉杯。月高羅幕卷，風度錦屏開。",
            "鳳管添簧品，鶤弦促柱哀。轉喉雲旋合，垂手露徐來。",
            "燭換三條燼，香銷十炷灰。蛩聲聞鼓歇，螢焰觸簾回。",
            "廣檻煙分柳，空庭露積苔。解酲須滿酌，應為撥新醅。"
        ],
        "notes": [
            ""
        ],
        "volume": "卷五百三十七",
        "no#": 11
    },
    {
        "title": "晨自竹徑至龍興寺崇隱上人院",
        "author": "許渾",
        "biography": "",
        "paragraphs": [
            "佛寺通南徑，僧堂倚北坡。藤陰迷晚竹，苔滑仰晴莎。",
            "病憶春前別，閑宜雨後過。石橫聞水遠，林缺見山多。",
            "欲結三天社，初降十地魔。毒龍來有窟，靈鶴去無窠。",
            "客路隨萍梗，鄉園失薜蘿。禪心如可學，不藉魯陽戈。"
        ],
        "notes": [
            ""
        ],
        "volume": "卷五百三十七",
        "no#": 12
    },
    {
        "title": "歲暮自廣江至新興往復中題峽山寺四首",
        "author": "許渾",
        "biography": "",
        "paragraphs": [
            "夜醉晨方醒，孤吟恐失群。海鰍潮上見，江鵠霧中聞。",
            "未臘梅先實，經冬草自熏。樹隨山崦合，泉到石棱分。",
            "虎跡空林雨，猿聲絕嶺雲。蕭蕭異鄉鬢，明日共絲棼。",
            "薄暮緣西峽，停橈一訪僧。鷺巢橫臥柳，猿飲倒垂藤。",
            "水曲岩千疊，雲重樹百層。山風寒殿磬，溪雨夜船燈。",
            "灘漲危槎沒，泉沖怪石崩。中台一襟淚，歲杪別良朋。",
            "密樹分蒼壁，長溪抱碧岑。海風聞鶴遠，潭日見魚深。",
            "松蓋環清韻，榕根架綠陰。洞丁多斫石，蠻女半淘金。",
            "南浦驚春至，西樓送月沉。江流不過嶺，何處寄歸心。",
            "月在行人起，千峰複萬峰。海虛爭翡翠，溪邏鬥芙蓉。",
            "古木高生槲，陰池滿種松。火探深洞燕，香送遠潭龍。",
            "藍塢寒先燒，禾堂晚並舂。更投何處宿，西峽隔雲鐘。"
        ],
        "notes": [
            ""
        ],
        "volume": "卷五百三十七",
        "no#": 13
    },
    {
        "title": "南海使院對菊懷丁卯別墅",
        "author": "許渾",
        "biography": "",
        "paragraphs": [
            "何處曾移菊，溪橋鶴嶺東。籬疏還有豔，園小亦無叢。",
            "日晚秋煙裏，星繁曉露中。影搖金澗水，香染玉潭風。",
            "罷酒慚陶令，題詩答謝公。朝來數花發，身在尉佗宮。"
        ],
        "notes": [
            ""
        ],
        "volume": "卷五百三十七",
        "no#": 14
    },
    {
        "title": "和李相國",
        "author": "許渾",
        "biography": "",
        "paragraphs": [
            "巨實珍吳果，馴雛重越禽。摘來漁浦上，攜在兔園陰。",
            "霜合凝丹頰，風披斂素襟。刀分瓊液散，籠簌雪華深。",
            "虎帳齋中設，龍樓洛下吟。含消兼受彩，應貴塚卿心。"
        ],
        "notes": [
            ""
        ],
        "volume": "卷五百三十七",
        "no#": 15
    },
    {
        "title": "陪少師李相國崔賓客宴居守狄僕射池亭",
        "author": "許渾",
        "biography": "",
        "paragraphs": [
            "池色似瀟湘，仙舟正日長。燕飛驚蛺蝶，魚躍動鴛鴦。",
            "雲聚歌初轉，風回舞欲翔。暖醅松葉嫩，寒粥杏花香。",
            "羅綺留春色，笙竽送晚光。何須明月夜，紅燭在華堂。"
        ],
        "notes": [
            ""
        ],
        "volume": "卷五百三十七",
        "no#": 16
    },
    {
        "title": "和賓客相國詠雪",
        "author": "許渾",
        "biography": "",
        "paragraphs": [
            "近臘千岩白，迎春四氣催。雲陰連海起，風急度山來。",
            "盡日隋堤絮，經冬越嶺梅。豔疑歌處散，輕似舞時回。",
            "道蘊詩傳麗，相如賦騁才。霽添松筱媚，寒積蕙蘭猜。",
            "暗漲宮池水，平封輦路埃。燭龍初照耀，巢鶴乍裴回。",
            "簷日瓊先掛，牆風粉旋摧。五門環玉壘，雙闕對瑤台。",
            "綺席陵寒坐，珠簾遠曙開。靈芝霜下秀，仙桂月中栽。",
            "卷幌書千帙，援琴酒百杯。垂休編太史，呈瑞表中台。",
            "皓夜迷三徑，浮光徹九垓。茲辰是豐歲，歌詠屬良哉。"
        ],
        "notes": [
            ""
        ],
        "volume": "卷五百三十七",
        "no#": 17
    },
    {
        "title": "奉和盧大夫新立假山",
        "author": "許渾",
        "biography": "",
        "paragraphs": [
            "岩穀留心賞，為山極自然。孤峰空迸筍，攢萼旋開蓮。",
            "黛色朱樓下，雲形繡戶前。砌塵凝積靄，簷溜掛飛泉。",
            "樹暗壺中月，花香洞裏天。何如謝康樂，海嶠獨題篇。"
        ],
        "notes": [
            ""
        ],
        "volume": "卷五百三十七",
        "no#": 18
    },
    {
        "title": "奉命和後池十韻",
        "author": "許渾",
        "biography": "",
        "paragraphs": [
            "疊石通溪水，量波失舊規。芳洲還屈曲，朱閣更逶迤。",
            "浴鳥翻荷葉，驚蟬出柳絲。翠煙秋檜聳，紅露曉蓮披。",
            "攀檻登樓近，停橈待客遲。野橋從浪沒，輕舸信風移。",
            "竹韻遷棋局，松陰遞酒卮。性閑鷗自識，心遠鶴先知。",
            "應想秦人會，休懷越相祠。當期穆天子，簫鼓宴瑤池。"
        ],
        "notes": [
            ""
        ],
        "volume": "卷五百三十七",
        "no#": 19
    }
]