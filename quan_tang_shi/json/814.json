[
    {
        "title": "奉和裴舍人春日杜城舊事",
        "author": "無可",
        "biography": "",
        "paragraphs": [
            "早晚辭綸綍，觀農下杜西。草新池似鏡，麥暖土如泥。",
            "鵷鷺依川宿，驊騮向野嘶。春來詩更苦，松韻亦含淒。"
        ],
        "notes": [
            ""
        ],
        "volume": "卷八百一十四",
        "no#": 1
    },
    {
        "title": "酬厲侍禦秋中思歸樹石所居見寄",
        "author": "無可",
        "biography": "",
        "paragraphs": [
            "三峰居接近，數裏躡雲行。深去通仙境，思歸厭宦名。",
            "月從高掌出，泉向亂松鳴。坐石眠霞侶，秋來短褐成。"
        ],
        "notes": [
            ""
        ],
        "volume": "卷八百一十四",
        "no#": 2
    },
    {
        "title": "奉和段著作山居呈諸同志三首次本韻",
        "author": "無可",
        "biography": "",
        "paragraphs": [
            "香花懷道侶，巾舄立雙童。解印鴛鴻內，抽毫水石中。",
            "履溫行燒地，衣赤動霞風。又似朝天去，諸僧不可同。",
            "官辭中秘府，疏放野麋齊。偃仰青霄近，登臨白日低。",
            "折腰窺乳竇，定足涉冰溪。染翰揮嵐翠，僧名幾處題。",
            "暫收丹陛跡，獨往亂山居。入雪知人遠，眠雲覺俗虛。",
            "足垂岩頂石，纓濯洞中渠。只見僧酬答，新歸絕壑書。"
        ],
        "notes": [
            ""
        ],
        "volume": "卷八百一十四",
        "no#": 3
    },
    {
        "title": "春日送麗處士歸龍山",
        "author": "無可",
        "biography": "",
        "paragraphs": [
            "愛弟直霜台，家山羨獨回。出門時返顧，何日更西來。",
            "柳亦臨關發，花應到越開。漁舟誰伴上，依舊恣沿洄。"
        ],
        "notes": [
            ""
        ],
        "volume": "卷八百一十四",
        "no#": 4
    },
    {
        "title": "寄興善寺崔律師",
        "author": "無可",
        "biography": "",
        "paragraphs": [
            "沐浴前朝像，深秋白髮師。從來居此寺，未省有東池。",
            "幽石叢圭片，孤鬆動雪枝。頃曾聽道話，別起遠山思。"
        ],
        "notes": [
            ""
        ],
        "volume": "卷八百一十四",
        "no#": 5
    },
    {
        "title": "送清散遊太白山",
        "author": "無可",
        "biography": "",
        "paragraphs": [
            "卷經歸太白，躡蘚別蘿龕。若履浮雲上，須看積翠南。",
            "倚身松入漢，瞑目月離潭。此境堪長往，塵中事可諳。"
        ],
        "notes": [
            ""
        ],
        "volume": "卷八百一十四",
        "no#": 6
    },
    {
        "title": "冬晚姚諫議宅會送元緒上人歸南山",
        "author": "無可",
        "biography": "",
        "paragraphs": [
            "禪客詩家見，凝寒忽告還。分題回諫筆，留偈在商關。",
            "盤徑緣高雪，閒房在半山。自知麋鹿性，亦欲離人間。"
        ],
        "notes": [
            ""
        ],
        "volume": "卷八百一十四",
        "no#": 7
    },
    {
        "title": "送契公自桂陽赴南海",
        "author": "無可",
        "biography": "",
        "paragraphs": [
            "南行登嶺首，與俗洗煩埃。磬罷孤舟發，禪移積瘴開。",
            "中餐湘鳥下，朝講海人來。莫便將經卷，炎方去不回。"
        ],
        "notes": [
            ""
        ],
        "volume": "卷八百一十四",
        "no#": 8
    },
    {
        "title": "冬中與諸公會宿姚端公宅，懷永樂殷侍禦",
        "author": "無可",
        "biography": "",
        "paragraphs": [
            "柱史靜開筵，所思何地偏。故人為縣吏，五老遠峰前。",
            "賓榻寒侵樹，公庭夜落泉。會當隨假務，一就白雲禪。"
        ],
        "notes": [
            ""
        ],
        "volume": "卷八百一十四",
        "no#": 9
    },
    {
        "title": "同劉秀才宿見贈",
        "author": "無可",
        "biography": "",
        "paragraphs": [
            "浮雲流水心，只是愛山林。共恨多年別，相逢一夜吟。",
            "既能持苦節，勿謂少知音。憶就西池宿，月圓松竹深。"
        ],
        "notes": [
            ""
        ],
        "volume": "卷八百一十四",
        "no#": 10
    },
    {
        "title": "官池上",
        "author": "無可",
        "biography": "",
        "paragraphs": [
            "迥疏城闕內，寒瀉出雲波。岸廣山魚到，汀閑海鷺過。",
            "泛溝侵道急，流葉入宮多。移舸浮中沚，清宵徹曉河。"
        ],
        "notes": [
            ""
        ],
        "volume": "卷八百一十四",
        "no#": 11
    },
    {
        "title": "中秋月",
        "author": "無可",
        "biography": "",
        "paragraphs": [
            "蟾宜天地靜，三五對階蓂。照耀超諸夜，光芒掩眾星。",
            "影寒池更澈，露冷樹銷青。枉值中秋半，長乖宿洞庭。"
        ],
        "notes": [
            ""
        ],
        "volume": "卷八百一十四",
        "no#": 12
    },
    {
        "title": "雪",
        "author": "無可",
        "biography": "",
        "paragraphs": [
            "松亞竹珊珊，心知萬井歡。山明迷舊徑，溪滿漲新瀾。",
            "客醉瑤台曙，兵防玉塞寒。紅樓知有酒，誰肯學袁安。"
        ],
        "notes": [
            ""
        ],
        "volume": "卷八百一十四",
        "no#": 13
    },
    {
        "title": "宿西嶽白石院",
        "author": "無可",
        "biography": "",
        "paragraphs": [
            "白石上嵌空，寒雲西複東。瀑流懸住處，雛鶴失禪中。",
            "岳壁松多古，壇基雪不通。未能親近去，擁褐愧相同。"
        ],
        "notes": [
            ""
        ],
        "volume": "卷八百一十四",
        "no#": 14
    },
    {
        "title": "送僧",
        "author": "無可",
        "biography": "",
        "paragraphs": [
            "四海無拘系，行心興自濃。百年三事衲，萬里一枝筇。",
            "夜減當晴影，春消過雪蹤。白雲深處去，知宿在何峰。"
        ],
        "notes": [
            ""
        ],
        "volume": "卷八百一十四",
        "no#": 15
    },
    {
        "title": "送贊律師歸嵩山",
        "author": "無可",
        "biography": "",
        "paragraphs": [
            "禪意歸心急，山深定易安。清貧修道苦，孝友別家難。",
            "雪路尋溪轉，花宮映嶽看。到時孤塔暮，松月向人寒。"
        ],
        "notes": [
            ""
        ],
        "volume": "卷八百一十四",
        "no#": 16
    },
    {
        "title": "春晚喜悟禪師自琉璃上方見過",
        "author": "無可",
        "biography": "",
        "paragraphs": [
            "琉璃師到城，談性外諸經。下嶺雪霜在，近人林木清。",
            "苔痕深草履，瀑布滴銅瓶。樂問山中事，宵言徹曉星。"
        ],
        "notes": [
            ""
        ],
        "volume": "卷八百一十四",
        "no#": 17
    },
    {
        "title": "秋暮與諸文士集宿姚端公所居",
        "author": "無可",
        "biography": "",
        "paragraphs": [
            "宵清月複圓，共集侍臣筵。獨寡區中學，空論樹下禪。",
            "風多秋晚竹，雲盡夜深天。此會東西去，堪愁又來年。"
        ],
        "notes": [
            ""
        ],
        "volume": "卷八百一十四",
        "no#": 18
    },
    {
        "title": "客中聞從兄島游蒲絳因寄",
        "author": "無可",
        "biography": "",
        "paragraphs": [
            "遙遙行李心，蒼野入寒深。吟待黃河雪，眠聽絳郡砧。",
            "差期逢缺月，訪信出空林。何處孤燈下，只聞嘹唳禽。"
        ],
        "notes": [
            ""
        ],
        "volume": "卷八百一十四",
        "no#": 19
    },
    {
        "title": "送李長吉之任東井",
        "author": "無可",
        "biography": "",
        "paragraphs": [
            "江盤棧轉虛，候吏拜行車。家世維城後，官資宰邑初。",
            "市饒黃犢賣，田躡白雲鉏。萬里千山路，何因欲寄書。"
        ],
        "notes": [
            ""
        ],
        "volume": "卷八百一十四",
        "no#": 20
    },
    {
        "title": "宿安國簡公院",
        "author": "無可",
        "biography": "",
        "paragraphs": [
            "雨後清涼境，因還欲不回。井甘桐有露，竹迸地多苔。",
            "幡映宮牆動，香從御苑來。青龍舊經疏，寥落有誰開。"
        ],
        "notes": [
            ""
        ],
        "volume": "卷八百一十四",
        "no#": 21
    },
    {
        "title": "京口別崔固",
        "author": "無可",
        "biography": "",
        "paragraphs": [
            "積雨晴時近，西風葉滿泉。相逢嵩嶽客，共聽楚城蟬。",
            "宿館橫秋島，歸帆張遠田。別君還寂寞，不似剡中年。"
        ],
        "notes": [
            ""
        ],
        "volume": "卷八百一十四",
        "no#": 22
    },
    {
        "title": "中秋夜隴州徐常侍座中詠月",
        "author": "無可",
        "biography": "",
        "paragraphs": [
            "隴城秋月滿，太守待停歌。與鶴來松杪，開煙出海波。",
            "氣籠星欲盡，光滿露初多。若遣山僧說，高明不可過。"
        ],
        "notes": [
            ""
        ],
        "volume": "卷八百一十四",
        "no#": 23
    },
    {
        "title": "中秋江驛示韋益",
        "author": "無可",
        "biography": "",
        "paragraphs": [
            "莫惜三更坐，難銷萬里情。同看一片月，俱在廣州城。",
            "淚逐金波滿，魂隨夜鵲驚。支頤鄉思斷，無語到雞鳴。"
        ],
        "notes": [
            ""
        ],
        "volume": "卷八百一十四",
        "no#": 24
    },
    {
        "title": "中秋台看月",
        "author": "無可",
        "biography": "",
        "paragraphs": [
            "海雨洗煙埃，月從空碧來。水光籠草樹，練影掛樓臺。",
            "皓耀迷鯨口，晶熒失蚌胎。宵分憑欄望，應合見蓬萊。"
        ],
        "notes": [
            ""
        ],
        "volume": "卷八百一十四",
        "no#": 25
    },
    {
        "title": "中秋夜南樓寄友人",
        "author": "無可",
        "biography": "",
        "paragraphs": [
            "海月出白浪，湖光射高樓。朗吟無綠酒，賤價買清秋。",
            "氣冷魚龍寂，輪高星漢幽。他鄉此夜客，對酌經多愁。"
        ],
        "notes": [
            ""
        ],
        "volume": "卷八百一十四",
        "no#": 26
    },
    {
        "title": "吊從兄島",
        "author": "無可",
        "biography": "",
        "paragraphs": [
            "盡日歎沉淪，孤高碣石人。詩名從蓋代，謫宦竟終身。",
            "蜀集重編否，巴儀薄葬新。青門臨舊卷，欲見永無因。"
        ],
        "notes": [
            ""
        ],
        "volume": "卷八百一十四",
        "no#": 27
    },
    {
        "title": "題崔駙馬林亭",
        "author": "無可",
        "biography": "",
        "paragraphs": [
            "宮花野藥半相和，藤蔓參差惜不科。纖草連門留徑細，",
            "更買太湖千片石，疊成雲頂綠嵾峨。"
        ],
        "notes": [
            ""
        ],
        "volume": "卷八百一十四",
        "no#": 28
    },
    {
        "title": "送韓校書赴江西",
        "author": "無可",
        "biography": "",
        "paragraphs": [
            "車馬東門別，揚帆過楚津。花繁期到幕，雪在已離秦。",
            "吟落江沙月，行飛驛騎塵。猿聲孤島雨，草色五湖春。",
            "折葦鳴風岸，遙煙起暮蘋。鄱江連郡府，高興寄何人。"
        ],
        "notes": [
            ""
        ],
        "volume": "卷八百一十四",
        "no#": 29
    },
    {
        "title": "送姚中丞赴陝州",
        "author": "無可",
        "biography": "",
        "paragraphs": [
            "二陝周分地，恩除左掖臣。門闌開幕重，槍甲下天新。",
            "夾道行霜騎，迎風滿草人。河流銀漢水，城賽鐵牛神。",
            "意氣思高謝，依違許上陳。何妨向紅旆，自與白雲親。"
        ],
        "notes": [
            ""
        ],
        "volume": "卷八百一十四",
        "no#": 30
    },
    {
        "title": "送李使君赴瓊州兼五州招討使",
        "author": "無可",
        "biography": "",
        "paragraphs": [
            "分竹雄兼使，南方到海行。臨門雙旆引，隔嶺五州迎。",
            "猿鶴同枝宿，蘭蕉夾道生。雲垂前騎失，山豁去帆輕。",
            "雨霧蒸秋岸，浪濤震夜城。政閑開迥閣，欹枕島風清。"
        ],
        "notes": [
            ""
        ],
        "volume": "卷八百一十四",
        "no#": 31
    },
    {
        "title": "送姚明府赴招義縣",
        "author": "無可",
        "biography": "",
        "paragraphs": [
            "濠梁古縣城，結束赴王程。道路攜家去，波濤隔月行。",
            "車臨芳草下，吏踏落花迎。暮郭山遙見，春洲鳥不驚。",
            "風煙譙國遠，桑柘楚田平。何以書能化，長淮徹海清。"
        ],
        "notes": [
            ""
        ],
        "volume": "卷八百一十四",
        "no#": 32
    },
    {
        "title": "送杜司馬再遊蜀中",
        "author": "無可",
        "biography": "",
        "paragraphs": [
            "為客應非願，愁成欲別時。還游蜀國去，不惜杜陵期。",
            "劍水啼猿在，關林轉棧遲。日光低峽口，雨勢出蛾眉。",
            "山迥逢殘角，雲開識遠夷。勿令雙鬢髮，並向錦城衰。"
        ],
        "notes": [
            ""
        ],
        "volume": "卷八百一十四",
        "no#": 33
    },
    {
        "title": "贈王將軍",
        "author": "無可",
        "biography": "",
        "paragraphs": [
            "勳高絕少年，分衛玉階前。雄勇明王重，溫恭執友賢。",
            "功書唐史滿，名到虜庭偏。劍彩浮龍影，衣香襲禦煙。",
            "搜書秋霽閣，走馬夕陽田。急兔投深草，瞋鷹下半天。",
            "野人盈邸第，朝客醉盤筵。位在將軍列，官隨憲府遷。",
            "刻心思報國，籲氣欲開邊。選帥如公議，須知少比肩。"
        ],
        "notes": [
            ""
        ],
        "volume": "卷八百一十四",
        "no#": 34
    },
    {
        "title": "寄羽林盧大夫將軍",
        "author": "無可",
        "biography": "",
        "paragraphs": [
            "將軍直禁闈，繡服耀金羈。羽衛九天靜，英豪四塞知。",
            "望雲回朔雁，隔水射宮麋。舊國無歸思，秋堂夢戰時。",
            "門風荀氏敵，劍藝霍家推。計日旌旄下，蕭蕭萬馬隨。"
        ],
        "notes": [
            ""
        ],
        "volume": "卷八百一十四",
        "no#": 35
    },
    {
        "title": "書事寄萬年厲員外",
        "author": "無可",
        "biography": "",
        "paragraphs": [
            "帝城皆劇縣，令尹美居東。遂拜趙張下，暫離星象中。",
            "擁歸從北闕，送上動南宮。舉起盆中日，驅行草上風。",
            "不驚盧犬吠，漸見夏台空。紫禁黃山繞，滄溟素滻通。",
            "封疆親日月，邑裏出王公。逐盜千門啟，興祥五稼豐。",
            "胥徒迎曉集，賦稅共秋終。條教關天道，歌謠入聖聰。",
            "土膏寒麥覆，人海晝塵蒙。廨宇松連翠，朝街日散紅。",
            "文場新桂茂，粉署舊蘭崇。留客把盈爵，抽毫詠早鴻。",
            "前騶潘嶽貴，故里邵平窮。勸隱蓮峰久，期耕樹穀同。",
            "鳧飛將去葉，劍氣尚埋豐。何必華陰土，方垂拂拭功。"
        ],
        "notes": [
            ""
        ],
        "volume": "卷八百一十四",
        "no#": 36
    },
    {
        "title": "小雪",
        "author": "無可",
        "biography": "",
        "paragraphs": [
            "片片互玲瓏，飛揚玉漏終。乍微全滿地，漸密更無風。",
            "集物圓方別，連雲遠近同。作膏凝瘠土，呈瑞下深宮。",
            "氣射重衣透，花窺小隙通。飄秦增舊嶺，發漢攬長空。",
            "迥冒巢松鶴，孤鳴穴島蟲。過三知臘盡，盈尺賀年豐。",
            "委積休聞竹，稀疏漸見鴻。蓋沙資澶漫，灑海助沖融。",
            "草木潛加潤，山河更益雄。因知天地力，覆育有全功。"
        ],
        "notes": [
            ""
        ],
        "volume": "卷八百一十四",
        "no#": 37
    },
    {
        "title": "和賓客相國詠雪詩",
        "author": "無可",
        "biography": "",
        "paragraphs": [
            "近臘千岩白，迎春四氣催。雲陰連海起，風急度山來。",
            "盡日隋堤絮，經冬越嶺梅。豔疑歌處散，輕似舞時回。",
            "道蘊詩傳麗，相如賦騁才。霽添松筱媚，寒積蕙蘭猜。",
            "暗漲宮池水，平封輦路埃。燭龍初照耀，巢鶴乍裴回。",
            "簷日瓊先掛，牆風粉旋摧。五門環玉壘，雙闕對瑤台。",
            "綺席陵寒坐，珠簾遠曙開。靈芝霜下秀，仙桂月中栽。",
            "卷幌書千帙，援琴酒百杯。垂休編太史，呈瑞表中台。",
            "皓夜迷三徑，浮光徹九垓。茲辰是豐歲，歌詠屬良哉。"
        ],
        "notes": [
            ""
        ],
        "volume": "卷八百一十四",
        "no#": 38
    },
    {
        "title": "中秋夜君山腳下看月",
        "author": "無可",
        "biography": "",
        "paragraphs": [
            "洶湧吹蒼霧，朦朣吐玉盤。雨師清滓穢，川後掃波瀾。",
            "氣射繁星滅，光籠八表寒。來驅雲漲晚，路上碧霄寬。",
            "熠耀遊何在，蟾蜍食漸難。棹飛銀電碎，林映白虹攢。",
            "水魄連空合，霜輝壓樹幹。夜深高不動，天下仰頭看。"
        ],
        "notes": [
            ""
        ],
        "volume": "卷八百一十四",
        "no#": 39
    },
    {
        "title": "哭張籍司業",
        "author": "無可",
        "biography": "",
        "paragraphs": [
            "先生抱衰疾，不起茂陵間。夕臨諸孤少，荒居吊客還。",
            "遺文禪東嶽，留語葬鄉山。多雨銘旌故，殘燈素帳閑。",
            "樂章誰與集，壟樹即堪攀。神理今難問，予將叫帝關。"
        ],
        "notes": [
            ""
        ],
        "volume": "卷八百一十四",
        "no#": 40
    },
    {
        "title": "寄題廬山二林寺",
        "author": "無可",
        "biography": "",
        "paragraphs": [
            "廬岳東南秀，香花惠遠蹤。名齊松嶺峻，氣比沃州濃。",
            "積岫連何處，幽崖越幾重。雙流湓隱隱，九派棹憧憧。",
            "山限東西寺，林交旦暮鐘。半天傾瀑溜，數郡見爐峰。",
            "岩並金繩道，潭分玉像容。江微匡俗路，日杲晉朝松。",
            "棕徑新苞拆，梅籬故葉壅。嵐光生疊砌，霞焰發高墉。",
            "窗籟虛聞狖，庭煙黑過龍。定僧仙嶠起，逋客虎溪逢。",
            "濩落垂楊戶，荒涼種杏封。塔留紅舍利，池吐白芙蓉。",
            "畫壁披雲見，禪衣對鶴縫。喧經泉滴瀝，沒履草豐茸。",
            "翠竇欹攀乳，苔橋側杖筇。探奇盈夢想，搜峭滌心胸。",
            "冥奧終難盡，登臨惜未從。上方薇蕨滿，歸去養乖慵。"
        ],
        "notes": [
            ""
        ],
        "volume": "卷八百一十四",
        "no#": 41
    },
    {
        "title": "禦溝水",
        "author": "無可",
        "biography": "",
        "paragraphs": [
            "鑒禁疏雲數道開，垂風岸柳拂青苔。",
            "銀波玉沫空池去，曾曆千岩萬壑來。"
        ],
        "notes": [
            ""
        ],
        "volume": "卷八百一十四",
        "no#": 42
    },
    {
        "title": "中秋月彩如晝，寄上南海從翁侍禦",
        "author": "無可",
        "biography": "",
        "paragraphs": [
            "海靜天高景氣殊，鯨睛失彩蚌潛珠。",
            "不知今夜越臺上，望見瀛洲方丈無。"
        ],
        "notes": [
            ""
        ],
        "volume": "卷八百一十四",
        "no#": 43
    }
]