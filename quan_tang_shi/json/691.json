[
    {
        "title": "春宮怨",
        "author": "杜荀鶴",
        "biography": "",
        "paragraphs": [
            "早被嬋娟誤，欲妝臨鏡慵。承恩不在貌，教妾若為容。",
            "風暖鳥聲碎，日高花影重。年年越溪女，相憶采芙蓉。"
        ],
        "notes": [
            ""
        ],
        "volume": "卷六百九十一",
        "no#": 1
    },
    {
        "title": "訪道者不遇",
        "author": "杜荀鶴",
        "biography": "",
        "paragraphs": [
            "寂寂白雲門，尋真不遇真。只應松上鶴，便是洞中人。",
            "藥圃花香異，沙泉鹿跡新。題詩留姓字，他日此相親。"
        ],
        "notes": [
            ""
        ],
        "volume": "卷六百九十一",
        "no#": 2
    },
    {
        "title": "送人游吳",
        "author": "杜荀鶴",
        "biography": "",
        "paragraphs": [
            "君到姑蘇見，人家盡枕河。古宮閑地少，水港小橋多。",
            "夜市賣菱藕，春船載綺羅。遙知未眠月，鄉思在漁歌。"
        ],
        "notes": [
            ""
        ],
        "volume": "卷六百九十一",
        "no#": 3
    },
    {
        "title": "送陳昈歸麻川",
        "author": "杜荀鶴",
        "biography": "",
        "paragraphs": [
            "麻川清見底，似入武陵溪。兩岸山相向，三春鳥亂啼。",
            "酒旗和柳動，僧屋與雲齊。即此吾鄉路，懷君夢不迷。"
        ],
        "notes": [
            ""
        ],
        "volume": "卷六百九十一",
        "no#": 4
    },
    {
        "title": "出山",
        "author": "杜荀鶴",
        "biography": "",
        "paragraphs": [
            "病眼看春榜，文場公道開。朋人登第盡，白髮出山來。",
            "處世曾無過，惟天合是媒。長安不覺遠，期遂一名回。"
        ],
        "notes": [
            ""
        ],
        "volume": "卷六百九十一",
        "no#": 5
    },
    {
        "title": "浙中逢詩友",
        "author": "杜荀鶴",
        "biography": "",
        "paragraphs": [
            "到處有同人，多為賦與文。詩中難得友，湖畔喜逢君。",
            "凍把城根雪，風開嶽面雲。苦吟吟不足，爭忍話離群。"
        ],
        "notes": [
            ""
        ],
        "volume": "卷六百九十一",
        "no#": 6
    },
    {
        "title": "送友游吳越",
        "author": "杜荀鶴",
        "biography": "",
        "paragraphs": [
            "去越從吳過，吳疆與越連。有園多種橘，無水不生蓮。",
            "夜市橋邊火，春風寺外船。此中偏重客，君去必經年。"
        ],
        "notes": [
            ""
        ],
        "volume": "卷六百九十一",
        "no#": 7
    },
    {
        "title": "出常山界使回有寄",
        "author": "杜荀鶴",
        "biography": "",
        "paragraphs": [
            "自小即南北，未如今日離。封疆初盡處，人使卻回時。",
            "開口有所忌，此心無以為。行行複垂淚，不稱是男兒。"
        ],
        "notes": [
            ""
        ],
        "volume": "卷六百九十一",
        "no#": 8
    },
    {
        "title": "經廢宅",
        "author": "杜荀鶴",
        "biography": "",
        "paragraphs": [
            "人生當貴盛，修德可延之。不慮有今日，爭教無破時。",
            "蘚斑題字壁，花發帶巢枝。何況蒿原上，荒墳與折碑。"
        ],
        "notes": [
            ""
        ],
        "volume": "卷六百九十一",
        "no#": 9
    },
    {
        "title": "登天臺寺",
        "author": "杜荀鶴",
        "biography": "",
        "paragraphs": [
            "一到天臺寺，高低景旋生。共僧岩上坐，見客海邊行。",
            "野色人耕破，山根浪打鳴。忙時向閑處，不覺有閒情。"
        ],
        "notes": [
            ""
        ],
        "volume": "卷六百九十一",
        "no#": 10
    },
    {
        "title": "途中春",
        "author": "杜荀鶴",
        "biography": "",
        "paragraphs": [
            "馬上覽春色，丈夫慚淚垂。一生看卻老，五字未逢知。",
            "酒力不能久，愁根無可醫。明年到今日，公道與誰期。"
        ],
        "notes": [
            ""
        ],
        "volume": "卷六百九十一",
        "no#": 11
    },
    {
        "title": "入關曆陽道中卻寄舍弟",
        "author": "杜荀鶴",
        "biography": "",
        "paragraphs": [
            "求名日苦辛，日望日榮親。落葉山中路，秋霖馬上人。",
            "晨昏知汝道，詩酒衛吾身。自笑拋麋鹿，長安擬醉春。"
        ],
        "notes": [
            ""
        ],
        "volume": "卷六百九十一",
        "no#": 12
    },
    {
        "title": "贈歐陽明府",
        "author": "杜荀鶴",
        "biography": "",
        "paragraphs": [
            "賢宰宰斯邑，政聞閭里間。都緣民訟少，長覺吏徒閑。",
            "帆落樽前浦，鐘鳴枕上山。回舟卻惆悵，數宿釣魚灣。"
        ],
        "notes": [
            ""
        ],
        "volume": "卷六百九十一",
        "no#": 13
    },
    {
        "title": "贈臨上人",
        "author": "杜荀鶴",
        "biography": "",
        "paragraphs": [
            "不計禪兼律，終須入悟門。解空非有自，所得是無言。",
            "眼豁浮生夢，心澄大道源。今來習師者，多鎖教中猿。"
        ],
        "notes": [
            ""
        ],
        "volume": "卷六百九十一",
        "no#": 14
    },
    {
        "title": "題戰島僧居",
        "author": "杜荀鶴",
        "biography": "",
        "paragraphs": [
            "師愛無塵地，江心島上居。接船求化慣，登陸赴齋疏。",
            "載土春栽樹，拋生日餧魚。入雲蕭帝寺，畢竟欲何如。"
        ],
        "notes": [
            ""
        ],
        "volume": "卷六百九十一",
        "no#": 15
    },
    {
        "title": "別衡州牧",
        "author": "杜荀鶴",
        "biography": "",
        "paragraphs": [
            "朝別使君門，暮投江上村。從來無舊分，臨去望何恩。",
            "行計自不定，此心誰與論。秋猿叫寒月，只欲斷人魂。"
        ],
        "notes": [
            ""
        ],
        "volume": "卷六百九十一",
        "no#": 16
    },
    {
        "title": "送人游江南",
        "author": "杜荀鶴",
        "biography": "",
        "paragraphs": [
            "滿酌勸君酒，勸君君莫辭。能禁幾度別，即到白頭時。",
            "晚岫無雲蔽，春帆有燕隨。男兒兩行淚，不欲等閒垂。"
        ],
        "notes": [
            ""
        ],
        "volume": "卷六百九十一",
        "no#": 17
    },
    {
        "title": "游茅山",
        "author": "杜荀鶴",
        "biography": "",
        "paragraphs": [
            "步步入山門，仙家鳥徑分。漁樵不到處，麋鹿自成群。",
            "石面迸出水，松頭穿破雲。道人星月下，相次禮茅君。"
        ],
        "notes": [
            ""
        ],
        "volume": "卷六百九十一",
        "no#": 18
    },
    {
        "title": "讀友人詩卷",
        "author": "杜荀鶴",
        "biography": "",
        "paragraphs": [
            "冰齒味瑤軸，只應神鬼知。坐當群靜後，吟到月沈時。",
            "雪峽猿聲健，風檉鶴立危。篇篇一字字，誰複更言詩。"
        ],
        "notes": [
            ""
        ],
        "volume": "卷六百九十一",
        "no#": 19
    },
    {
        "title": "寄從叔",
        "author": "杜荀鶴",
        "biography": "",
        "paragraphs": [
            "三族不當路，長年猶布衣。苦吟天與性，直道世將非。",
            "雁夜愁癡坐，漁鄉老憶歸。為儒皆可立，自是拙時機。"
        ],
        "notes": [
            ""
        ],
        "volume": "卷六百九十一",
        "no#": 20
    },
    {
        "title": "寄李溥",
        "author": "杜荀鶴",
        "biography": "",
        "paragraphs": [
            "如我如君者，不妨身晚成。但從時輩笑，自得古人情。",
            "共莫更初志，俱期立後名。男兒且如此，何用歎平生。"
        ],
        "notes": [
            ""
        ],
        "volume": "卷六百九十一",
        "no#": 21
    },
    {
        "title": "郊居即事投李給事",
        "author": "杜荀鶴",
        "biography": "",
        "paragraphs": [
            "無祿奉晨昏，閒居幾度春。江湖苦吟士，天地最窮人。",
            "書劍同三友，蓬蒿外四鄰。相知不相薦，何以自謀身。"
        ],
        "notes": [
            ""
        ],
        "volume": "卷六百九十一",
        "no#": 22
    },
    {
        "title": "寄詩友",
        "author": "杜荀鶴",
        "biography": "",
        "paragraphs": [
            "別來春又春，相憶喜相親。與我為同志，如君能幾人。",
            "何時吟得力，漸老事關身。惟有前溪水，年年濯客塵。"
        ],
        "notes": [
            ""
        ],
        "volume": "卷六百九十一",
        "no#": 23
    },
    {
        "title": "題田翁家",
        "author": "杜荀鶴",
        "biography": "",
        "paragraphs": [
            "田翁真快活，婚嫁不離村。州縣供輸罷，追隨鼓笛喧。",
            "盤飧同老少，家計共田園。自說身無事，應官有子孫。"
        ],
        "notes": [
            ""
        ],
        "volume": "卷六百九十一",
        "no#": 24
    },
    {
        "title": "長安冬日",
        "author": "杜荀鶴",
        "biography": "",
        "paragraphs": [
            "近臘饒風雪，閒房凍坐時。書生教到此，天意轉難知。",
            "吟苦猿三叫，形枯柏一枝。還應公道在，未忍與山期。"
        ],
        "notes": [
            ""
        ],
        "volume": "卷六百九十一",
        "no#": 25
    },
    {
        "title": "霽後登唐興寺水閣",
        "author": "杜荀鶴",
        "biography": "",
        "paragraphs": [
            "一雨三秋色，蕭條古寺間。無端登水閣，有處似家山。",
            "白日生新事，何時得暫閑。將知老僧意，未必戀松關。"
        ],
        "notes": [
            ""
        ],
        "volume": "卷六百九十一",
        "no#": 26
    },
    {
        "title": "山中寄友人",
        "author": "杜荀鶴",
        "biography": "",
        "paragraphs": [
            "深山多隙地，無力及耕桑。不是營生拙，都緣覓句忙。",
            "破窗風翳燭，穿屋月侵床。吾友應相笑，辛勤道未光。"
        ],
        "notes": [
            ""
        ],
        "volume": "卷六百九十一",
        "no#": 27
    },
    {
        "title": "自述",
        "author": "杜荀鶴",
        "biography": "",
        "paragraphs": [
            "四海欲行遍，不知終遇誰。用心常合道，出語或傷時。",
            "擬作閒人老，慚無識者嗤。如今已無計，只得苦於詩。"
        ],
        "notes": [
            ""
        ],
        "volume": "卷六百九十一",
        "no#": 28
    },
    {
        "title": "題江山寺",
        "author": "杜荀鶴",
        "biography": "",
        "paragraphs": [
            "江上山頭寺，景留吟客船。遍遊銷一日，重到是何年。",
            "沙鳥多翹足，岩僧半露肩。為詩我語澀，喜此得終篇。"
        ],
        "notes": [
            ""
        ],
        "volume": "卷六百九十一",
        "no#": 29
    },
    {
        "title": "秋日旅舍臥病呈所知",
        "author": "杜荀鶴",
        "biography": "",
        "paragraphs": [
            "秋色上庭枝，愁懷切向誰。青雲無勢日，華髮有狂時。",
            "枕上聞風雨，江南系別離。如何吟到此，此道不聞知。"
        ],
        "notes": [
            ""
        ],
        "volume": "卷六百九十一",
        "no#": 30
    },
    {
        "title": "秋宿山館",
        "author": "杜荀鶴",
        "biography": "",
        "paragraphs": [
            "山館坐待曉，夜長吟役神。斜風吹敗葉，寒燭照愁人。",
            "蘊蓄天然性，澆訛世惡真。男兒出門志，不獨為謀身。"
        ],
        "notes": [
            ""
        ],
        "volume": "卷六百九十一",
        "no#": 31
    },
    {
        "title": "贈老僧",
        "author": "杜荀鶴",
        "biography": "",
        "paragraphs": [
            "眾僧尊夏臘，靈岳遍曾登。度水手中杖，行山溪畔藤。",
            "心空默是印，眉白雪為棱。自得巡方道，棲禪老未能。"
        ],
        "notes": [
            ""
        ],
        "volume": "卷六百九十一",
        "no#": 32
    },
    {
        "title": "別舍弟",
        "author": "杜荀鶴",
        "biography": "",
        "paragraphs": [
            "欲住住不得，出門天氣秋。惟知偷拭淚，不忍更回頭。",
            "此日只愁老，況身方遠遊。孤寒將五字，何以動諸侯。"
        ],
        "notes": [
            ""
        ],
        "volume": "卷六百九十一",
        "no#": 33
    },
    {
        "title": "雪中別詩友",
        "author": "杜荀鶴",
        "biography": "",
        "paragraphs": [
            "酒寒無小戶，請滿酌行杯。若待雪消去，自然春到來。",
            "出城人跡少，向暮鳥聲哀。未遇應關命，侯門處處開。"
        ],
        "notes": [
            ""
        ],
        "volume": "卷六百九十一",
        "no#": 34
    },
    {
        "title": "題嶽麓寺",
        "author": "杜荀鶴",
        "biography": "",
        "paragraphs": [
            "一簇楚江山，江山勝此難。覓人來畫取，到處得吟看。",
            "鶴隱松聲盡，魚沈檻影寒。自知心未了，閒話亦多端。"
        ],
        "notes": [
            ""
        ],
        "volume": "卷六百九十一",
        "no#": 35
    },
    {
        "title": "懷廬岳書齋",
        "author": "杜荀鶴",
        "biography": "",
        "paragraphs": [
            "長憶在廬嶽，免低塵土顏。煮茶窗底水，采藥屋頭山。",
            "是境皆遊遍，誰人不羨閑。無何一名系，引出白雲間。"
        ],
        "notes": [
            ""
        ],
        "volume": "卷六百九十一",
        "no#": 36
    },
    {
        "title": "題唐興寺小松",
        "author": "杜荀鶴",
        "biography": "",
        "paragraphs": [
            "雖小天然別，難將眾木同。侵僧半窗月，向客滿襟風。",
            "枝拂行苔鶴，聲分叫砌蟲。如今未堪看，須是雪霜中。"
        ],
        "notes": [
            ""
        ],
        "volume": "卷六百九十一",
        "no#": 37
    },
    {
        "title": "與友人話別",
        "author": "杜荀鶴",
        "biography": "",
        "paragraphs": [
            "客路行多少，幹人無易顏。未成終老計，難致此身閑。",
            "月兔走入海，日烏飛出山。流年留不得，半在別離間。"
        ],
        "notes": [
            ""
        ],
        "volume": "卷六百九十一",
        "no#": 38
    },
    {
        "title": "贈廬嶽隱者",
        "author": "杜荀鶴",
        "biography": "",
        "paragraphs": [
            "自見來如此，未嘗離洞門。結茅遮雨雪，采藥給晨昏。",
            "古樹藤纏殺，春泉鹿過渾。悠悠無一事，不似屬乾坤。"
        ],
        "notes": [
            ""
        ],
        "volume": "卷六百九十一",
        "no#": 39
    },
    {
        "title": "懷紫閣隱者",
        "author": "杜荀鶴",
        "biography": "",
        "paragraphs": [
            "紫閣白雲端，雲中有地仙。未歸蓬島上，猶隱國門前。",
            "洞口人無跡，花陰鹿自眠。焚香賦詩罷，星月冷遙天。"
        ],
        "notes": [
            ""
        ],
        "volume": "卷六百九十一",
        "no#": 40
    },
    {
        "title": "題會上人院",
        "author": "杜荀鶴",
        "biography": "",
        "paragraphs": [
            "鼓角城中寺，師居日得閒。必能行大道，何用在深山。",
            "破衲新添線，空門夜不關。心知與眼見，終取到無間。"
        ],
        "notes": [
            ""
        ],
        "volume": "卷六百九十一",
        "no#": 41
    },
    {
        "title": "送黃補闕南遷",
        "author": "杜荀鶴",
        "biography": "",
        "paragraphs": [
            "得罪非天意，分明謫去身。一心貪諫主，開口不防人。",
            "自古有遷客，何朝無直臣。喧然公論在，難滯楚南春。"
        ],
        "notes": [
            ""
        ],
        "volume": "卷六百九十一",
        "no#": 42
    },
    {
        "title": "送賓貢登第後歸海東",
        "author": "杜荀鶴",
        "biography": "",
        "paragraphs": [
            "歸捷中華第，登船鬢未絲。直應天上桂，別有海東枝。",
            "國界波窮處，鄉心日出時。西風送君去，莫慮到家遲。"
        ],
        "notes": [
            ""
        ],
        "volume": "卷六百九十一",
        "no#": 43
    },
    {
        "title": "近試投所知",
        "author": "杜荀鶴",
        "biography": "",
        "paragraphs": [
            "白髮隨梳落，吟懷說向誰。敢辭成事晚，自是出山遲。",
            "擬動如浮海，凡言似課詩。終身事知己，此外複何為。"
        ],
        "notes": [
            ""
        ],
        "volume": "卷六百九十一",
        "no#": 44
    },
    {
        "title": "送友人牧江州",
        "author": "杜荀鶴",
        "biography": "",
        "paragraphs": [
            "本國兵戈後，難官在此時。遠分天子命，深要使君知。",
            "但遂生靈願，當應雨露隨。江山勝他郡，閑賦庾樓詩。"
        ],
        "notes": [
            ""
        ],
        "volume": "卷六百九十一",
        "no#": 45
    },
    {
        "title": "辭座主侍郎",
        "author": "杜荀鶴",
        "biography": "",
        "paragraphs": [
            "一飯尚懷感，況攀高桂枝。此恩無報處，故國遠歸時。",
            "只恐兵戈隔，再趨門館遲。茅堂拜親後，特地淚雙垂。"
        ],
        "notes": [
            ""
        ],
        "volume": "卷六百九十一",
        "no#": 46
    },
    {
        "title": "別從叔",
        "author": "杜荀鶴",
        "biography": "",
        "paragraphs": [
            "立馬不忍上，醉醒天氣寒。都緣在門易，直似別家難。",
            "世路既如此，客心須自寬。江村亦饑凍，爭及問長安。"
        ],
        "notes": [
            ""
        ],
        "volume": "卷六百九十一",
        "no#": 47
    },
    {
        "title": "送人南游",
        "author": "杜荀鶴",
        "biography": "",
        "paragraphs": [
            "凡游南國者，未有不蹉跎。到海路難盡，掛帆人更多。",
            "潮沙分象跡，花洞響蠻歌。縱有投文處，於君能幾何。"
        ],
        "notes": [
            ""
        ],
        "volume": "卷六百九十一",
        "no#": 48
    },
    {
        "title": "經賈島墓",
        "author": "杜荀鶴",
        "biography": "",
        "paragraphs": [
            "謫宦自麻衣，銜冤至死時。山根三尺墓，人口數聯詩。",
            "仙桂終無分，皇天似有私。暗松風雨夜，空使老猿悲。"
        ],
        "notes": [
            ""
        ],
        "volume": "卷六百九十一",
        "no#": 49
    },
    {
        "title": "秋夜晚泊",
        "author": "杜荀鶴",
        "biography": "",
        "paragraphs": [
            "一望一蒼然，蕭騷起暮天。遠山橫落日，歸鳥度平川。",
            "家是去秋別，月當今夕圓。漁翁似相伴，徹曉葦叢邊。"
        ],
        "notes": [
            ""
        ],
        "volume": "卷六百九十一",
        "no#": 50
    },
    {
        "title": "送舍弟",
        "author": "杜荀鶴",
        "biography": "",
        "paragraphs": [
            "我受羈棲慣，客情方細知。好看前路事，不比在家時。",
            "勉汝言須記，聞人善即師。旅中無廢業，時作一篇詩。"
        ],
        "notes": [
            ""
        ],
        "volume": "卷六百九十一",
        "no#": 51
    },
    {
        "title": "將歸山逢友人",
        "author": "杜荀鶴",
        "biography": "",
        "paragraphs": [
            "儒為君子儒，儒道不妨孤。白髮多生矣，青山可住乎。",
            "徉狂寧是事，巧達又非夫。只此平生願，他人肯信無。"
        ],
        "notes": [
            ""
        ],
        "volume": "卷六百九十一",
        "no#": 52
    },
    {
        "title": "經九華費征君墓",
        "author": "杜荀鶴",
        "biography": "",
        "paragraphs": [
            "凡吊先生者，多傷荊棘間。不知三尺墓，高卻九華山。",
            "天地有何外，子孫無亦閑。當時若征起，未必得身還。"
        ],
        "notes": [
            ""
        ],
        "volume": "卷六百九十一",
        "no#": 53
    },
    {
        "title": "溪居叟",
        "author": "杜荀鶴",
        "biography": "",
        "paragraphs": [
            "溪翁居靜處，溪鳥入門飛。早起釣魚去，夜深乘月歸。",
            "見君無事老，覺我有求非。不說風霜苦，三冬一草衣。"
        ],
        "notes": [
            ""
        ],
        "volume": "卷六百九十一",
        "no#": 54
    },
    {
        "title": "與友人對酒吟",
        "author": "杜荀鶴",
        "biography": "",
        "paragraphs": [
            "憑君滿酌酒，聽我醉中吟。客路如天遠，侯門似海深。",
            "新墳侵古道，白髮戀黃金。共有人間事，須懷濟物心。"
        ],
        "notes": [
            ""
        ],
        "volume": "卷六百九十一",
        "no#": 55
    },
    {
        "title": "送僧",
        "author": "杜荀鶴",
        "biography": "",
        "paragraphs": [
            "道了亦未了，言閑今且閑。從來無住處，此去向何山。",
            "片石樹陰下，斜陽潭影間。請師留偈別，恐不到人寰。"
        ],
        "notes": [
            ""
        ],
        "volume": "卷六百九十一",
        "no#": 56
    },
    {
        "title": "送九華道士游茅山",
        "author": "杜荀鶴",
        "biography": "",
        "paragraphs": [
            "忽起地仙興，飄然出舊山。於身無切事，在世有餘閑。",
            "日月浮生外，乾坤大醉間。故園華表上，誰得見君還。"
        ],
        "notes": [
            ""
        ],
        "volume": "卷六百九十一",
        "no#": 57
    },
    {
        "title": "寄舍弟",
        "author": "杜荀鶴",
        "biography": "",
        "paragraphs": [
            "世亂信難通，鄉心日萬重。弟兄皆向善，天地合相容。",
            "大野陰雲重，連城殺氣濃。家山白雲裏，臥得最高峰。"
        ],
        "notes": [
            ""
        ],
        "volume": "卷六百九十一",
        "no#": 58
    },
    {
        "title": "下第投所知",
        "author": "杜荀鶴",
        "biography": "",
        "paragraphs": [
            "若以名場內，誰無一軸詩。縱饒生白髮，豈敢怨明時。",
            "知己雖然切，春官未必私。寧教讀書眼，不有看花期。"
        ],
        "notes": [
            ""
        ],
        "volume": "卷六百九十一",
        "no#": 59
    },
    {
        "title": "寄顧雲",
        "author": "杜荀鶴",
        "biography": "",
        "paragraphs": [
            "省得前年別，蘋洲旅館中。亂離身不定，彼此信難通。",
            "侯國兵雖斂，吾鄉業已空。秋來憶君夢，夜夜逐征鴻。"
        ],
        "notes": [
            ""
        ],
        "volume": "卷六百九十一",
        "no#": 60
    },
    {
        "title": "贈宣城麋明府",
        "author": "杜荀鶴",
        "biography": "",
        "paragraphs": [
            "天下為官者，無君一軸詩。數聯同我得，當代遇誰知。",
            "年齒吟將老，生涯說可悲。何當拋手板，鄰隱過危時。"
        ],
        "notes": [
            ""
        ],
        "volume": "卷六百九十一",
        "no#": 61
    },
    {
        "title": "望遠",
        "author": "杜荀鶴",
        "biography": "",
        "paragraphs": [
            "門前通大道，望遠上高臺。落日人行盡，窮邊信不來。",
            "還聞戰得勝，未見敕招回。卻入機中坐，新愁織不開。"
        ],
        "notes": [
            ""
        ],
        "volume": "卷六百九十一",
        "no#": 62
    },
    {
        "title": "冬末投長沙裴侍郎",
        "author": "杜荀鶴",
        "biography": "",
        "paragraphs": [
            "欲露塵中事，其如不易言。家山一離別，草樹匝春暄。",
            "吹夢風天角，啼愁雪嶽猿。佇思心覺滿，何以遠門軒。"
        ],
        "notes": [
            ""
        ],
        "volume": "卷六百九十一",
        "no#": 63
    },
    {
        "title": "贈秋浦金明府長",
        "author": "杜荀鶴",
        "biography": "",
        "paragraphs": [
            "倚郭難為宰，非君即有私。惟憑野老口，不立政聲碑。",
            "苦甚求名日，貧于未選時。溪山竟如此，利得且吟詩。"
        ],
        "notes": [
            ""
        ],
        "volume": "卷六百九十一",
        "no#": 64
    },
    {
        "title": "和高秘書早春對雪登樓見寄之什",
        "author": "杜荀鶴",
        "biography": "",
        "paragraphs": [
            "天有惜花意，恐花開染塵。先教微雪下，始放滿城春。",
            "且醉登樓客，重期出郭人。因酬郢中律，霜鬢數莖新。"
        ],
        "notes": [
            ""
        ],
        "volume": "卷六百九十一",
        "no#": 65
    },
    {
        "title": "亂後山中作",
        "author": "杜荀鶴",
        "biography": "",
        "paragraphs": [
            "自從天下亂，日晚別庭闈。兄弟團圞樂，羈孤遠近歸。",
            "文章甘世薄，耕種喜山肥。直待中興後，方應出隱扉。"
        ],
        "notes": [
            ""
        ],
        "volume": "卷六百九十一",
        "no#": 66
    },
    {
        "title": "旅寓書事",
        "author": "杜荀鶴",
        "biography": "",
        "paragraphs": [
            "日日驚身事，淒淒欲斷魂。時清不自立，發白傍誰門。",
            "中路殘秋雨，空山一夜猿。公卿得見面，懷抱細難言。"
        ],
        "notes": [
            ""
        ],
        "volume": "卷六百九十一",
        "no#": 67
    },
    {
        "title": "舟行晚泊江上寺",
        "author": "杜荀鶴",
        "biography": "",
        "paragraphs": [
            "久勞風水上，禪客喜相依。掛衲雖無分，修心未覺非。",
            "日沈山虎出，鐘動寺禽歸。月上潮平後，談空漸入微。"
        ],
        "notes": [
            ""
        ],
        "volume": "卷六百九十一",
        "no#": 68
    },
    {
        "title": "長林山中聞賊退寄孟明府",
        "author": "杜荀鶴",
        "biography": "",
        "paragraphs": [
            "一縣今如此，殘民數不多。也知賢宰切，爭奈亂兵何。",
            "皆自干戈達，咸思雨露和。應憐住山者，頭白未登科。"
        ],
        "notes": [
            ""
        ],
        "volume": "卷六百九十一",
        "no#": 69
    },
    {
        "title": "泗上客思",
        "author": "杜荀鶴",
        "biography": "",
        "paragraphs": [
            "痛飲複高歌，愁終不奈何。家山隨日遠，身事逐年多。",
            "沒雁雲橫楚，兼蟬柳夾河。此心閑未得，到處被詩磨。"
        ],
        "notes": [
            ""
        ],
        "volume": "卷六百九十一",
        "no#": 70
    },
    {
        "title": "寄同人",
        "author": "杜荀鶴",
        "biography": "",
        "paragraphs": [
            "盡與貧為患，唯餘即不然。四方無靜處，百口度荒年。",
            "白髮生閒事，新詩出數聯。時情竟如此，不免卻歸田。"
        ],
        "notes": [
            ""
        ],
        "volume": "卷六百九十一",
        "no#": 71
    },
    {
        "title": "下第出關投鄭拾遺",
        "author": "杜荀鶴",
        "biography": "",
        "paragraphs": [
            "丹霄桂有枝，未折未為遲。況是孤寒士，兼行苦澀詩。",
            "杏園人醉日，關路獨歸時。更蔔深知意，將來擬薦誰。"
        ],
        "notes": [
            ""
        ],
        "volume": "卷六百九十一",
        "no#": 72
    },
    {
        "title": "塞上",
        "author": "杜荀鶴",
        "biography": "",
        "paragraphs": [
            "草白河冰合，蕃戎出掠頻。戍樓三號火，探馬一條塵。",
            "戰士風霜老，將軍雨露新。封侯不由此，何以慰征人。"
        ],
        "notes": [
            ""
        ],
        "volume": "卷六百九十一",
        "no#": 73
    },
    {
        "title": "別敬侍郎",
        "author": "杜荀鶴",
        "biography": "",
        "paragraphs": [
            "交道有寒暑，在人無古今。與君中夜話，盡我一生心。",
            "所向未得志，豈惟空解吟。何當重相見，舊隱白雲深。"
        ],
        "notes": [
            ""
        ],
        "volume": "卷六百九十一",
        "no#": 74
    },
    {
        "title": "送青陽李明府",
        "author": "杜荀鶴",
        "biography": "",
        "paragraphs": [
            "善政無慚色，吟歸似等閒。惟將六幅絹，寫得九華山。",
            "求理頭空白，離京債未還。仍聞猿與鶴，都在一船間。"
        ],
        "notes": [
            ""
        ],
        "volume": "卷六百九十一",
        "no#": 75
    },
    {
        "title": "將遊湘湖有作",
        "author": "杜荀鶴",
        "biography": "",
        "paragraphs": [
            "一家相別意，不得不潸然。遠作南方客，初登上水船。",
            "岳鐘思冷夢，湘月少殘篇。便有歸來計，風波亦來年。"
        ],
        "notes": [
            ""
        ],
        "volume": "卷六百九十一",
        "no#": 76
    },
    {
        "title": "送姚庭珪",
        "author": "杜荀鶴",
        "biography": "",
        "paragraphs": [
            "脫衣將換酒，對酌話何之。雨後秋蕭索，天涯晚別離。",
            "人生無此恨，鬢色不成絲。未得重相見，看君馬上詩。"
        ],
        "notes": [
            ""
        ],
        "volume": "卷六百九十一",
        "no#": 77
    },
    {
        "title": "投李大夫",
        "author": "杜荀鶴",
        "biography": "",
        "paragraphs": [
            "自小僻於詩，篇篇恨不奇。苦吟無暇日，華髮有多時。",
            "進取門難見，升沈命未知。秋風夜來急，還恐到京遲。"
        ],
        "notes": [
            ""
        ],
        "volume": "卷六百九十一",
        "no#": 78
    },
    {
        "title": "貽裏中同志",
        "author": "杜荀鶴",
        "biography": "",
        "paragraphs": [
            "鄉里為儒者，唯君見我心。詩書常共讀，雨雪亦相尋。",
            "貧賤志氣在，子孫交契深。古人猶晚達，況未鬢霜侵。"
        ],
        "notes": [
            ""
        ],
        "volume": "卷六百九十一",
        "no#": 79
    },
    {
        "title": "江上送韋彖先輩",
        "author": "杜荀鶴",
        "biography": "",
        "paragraphs": [
            "不易為離抱，江天即見鴻。暮帆何處落，涼月與誰同。",
            "木葉新霜後，漁燈夜浪中。時難慎行止，吾道利於窮。"
        ],
        "notes": [
            ""
        ],
        "volume": "卷六百九十一",
        "no#": 80
    },
    {
        "title": "維揚逢詩友張喬",
        "author": "杜荀鶴",
        "biography": "",
        "paragraphs": [
            "天下方多事，逢君得話詩。直應吾道在，未覺國風衰。",
            "生計吟消日，人情醉過時。雅篇三百首，留作後來師。"
        ],
        "notes": [
            ""
        ],
        "volume": "卷六百九十一",
        "no#": 81
    },
    {
        "title": "秋晨有感",
        "author": "杜荀鶴",
        "biography": "",
        "paragraphs": [
            "木葉落時節，旅人初夢驚。鐘才枕上盡，事已眼前生。",
            "吟發不長黑，世交無久情。且將公道約，未忍便歸耕。"
        ],
        "notes": [
            ""
        ],
        "volume": "卷六百九十一",
        "no#": 82
    },
    {
        "title": "秋日山中寄李處士",
        "author": "杜荀鶴",
        "biography": "",
        "paragraphs": [
            "吾輩道何窮，寒山細雨中。兒童書懶讀，果栗樹將空。",
            "言論關時務，篇章見國風。升平猶可用，應不廢為公。"
        ],
        "notes": [
            ""
        ],
        "volume": "卷六百九十一",
        "no#": 83
    },
    {
        "title": "晚泊金陵水亭",
        "author": "杜荀鶴",
        "biography": "",
        "paragraphs": [
            "江亭當廢國，秋景倍蕭騷。夕照殘荒壘，寒潮漲古濠。",
            "就田看鶴劣，隔水見僧高。無限前朝事，醒吟易覺勞。"
        ],
        "notes": [
            ""
        ],
        "volume": "卷六百九十一",
        "no#": 84
    },
    {
        "title": "錢塘別羅隱",
        "author": "杜荀鶴",
        "biography": "",
        "paragraphs": [
            "故國看看遠，前程計在誰。五更聽角後，一葉渡江時。",
            "吾道天寧喪，人情日可疑。西陵向西望，雙淚為君垂。"
        ],
        "notes": [
            ""
        ],
        "volume": "卷六百九十一",
        "no#": 85
    },
    {
        "title": "山中貽同志",
        "author": "杜荀鶴",
        "biography": "",
        "paragraphs": [
            "君貧我亦貧，為善喜為鄰。到老如今日，無心愧古人。",
            "閉門非傲世，守道是謀身。別有同山者，其如未可親。"
        ],
        "notes": [
            ""
        ],
        "volume": "卷六百九十一",
        "no#": 86
    },
    {
        "title": "秋日懷九華舊居",
        "author": "杜荀鶴",
        "biography": "",
        "paragraphs": [
            "吾道在五字，吾身甯陸沈。涼生中夜雨，病起故山心。",
            "燭共寒酸影，蛩添苦楚吟。何當遂歸去，一徑入松林。"
        ],
        "notes": [
            ""
        ],
        "volume": "卷六百九十一",
        "no#": 87
    },
    {
        "title": "江岸秋思",
        "author": "杜荀鶴",
        "biography": "",
        "paragraphs": [
            "驅馬傍江行，鄉愁步步生。舉鞭揮柳色，隨手失蟬聲。",
            "秋稼緣長道，寒雲約古城。家貧遇豐歲，無地可歸耕。"
        ],
        "notes": [
            ""
        ],
        "volume": "卷六百九十一",
        "no#": 88
    },
    {
        "title": "哭劉德仁",
        "author": "杜荀鶴",
        "biography": "",
        "paragraphs": [
            "賈島還如此，生前不見春。豈能詩苦者，便是命羈人。",
            "家事因吟失，時情礙國親。多應銜恨骨，千古不為塵。"
        ],
        "notes": [
            ""
        ],
        "volume": "卷六百九十一",
        "no#": 89
    },
    {
        "title": "經青山吊李翰林",
        "author": "杜荀鶴",
        "biography": "",
        "paragraphs": [
            "何為先生死，先生道日新。青山明月夜，千古一詩人。",
            "天地空銷骨，聲名不傍身。誰移耒陽塚，來此作吟鄰。"
        ],
        "notes": [
            ""
        ],
        "volume": "卷六百九十一",
        "no#": 90
    },
    {
        "title": "下第東歸別友人",
        "author": "杜荀鶴",
        "biography": "",
        "paragraphs": [
            "不得同君住，當春別帝鄉。年華落第老，岐路出關長。",
            "芳草緣流水，殘花向夕陽。懷親暫歸去，非是釣滄浪。"
        ],
        "notes": [
            ""
        ],
        "volume": "卷六百九十一",
        "no#": 91
    },
    {
        "title": "秋宿詩僧雲英房因贈",
        "author": "杜荀鶴",
        "biography": "",
        "paragraphs": [
            "賈島憐無可，都緣數句詩。君雖是後輩，我謂過當時。",
            "溪浪和星動，松陰帶鶴移。同吟到明坐，此道淡誰知。"
        ],
        "notes": [
            ""
        ],
        "volume": "卷六百九十一",
        "no#": 92
    },
    {
        "title": "送人宰吳縣",
        "author": "杜荀鶴",
        "biography": "",
        "paragraphs": [
            "海漲兵荒後，為官合動情。字人無異術，至論不如清。",
            "草履隨船賣，綾梭隔水鳴。唯持古人意，千里贈君行。"
        ],
        "notes": [
            ""
        ],
        "volume": "卷六百九十一",
        "no#": 93
    },
    {
        "title": "讀友人詩",
        "author": "杜荀鶴",
        "biography": "",
        "paragraphs": [
            "君詩通大雅，吟覺古風生。外卻浮華景，中含教化情。",
            "名應高日月，道可潤公卿。莫以孤寒恥，孤寒達更榮。"
        ],
        "notes": [
            ""
        ],
        "volume": "卷六百九十一",
        "no#": 94
    },
    {
        "title": "登山寺",
        "author": "杜荀鶴",
        "biography": "",
        "paragraphs": [
            "山半一山寺，野人秋日登。就中偏愛石，獨上最高層。",
            "有果猿攀樹，無齋鴿看僧。儒門自多事，來此複何能。"
        ],
        "notes": [
            ""
        ],
        "volume": "卷六百九十一",
        "no#": 95
    },
    {
        "title": "辭九江李郎中入關",
        "author": "杜荀鶴",
        "biography": "",
        "paragraphs": [
            "帝裏無相識，何門跡可親。願開言重口，薦與分深人。",
            "卷許新詩出，家憐舊業貧。今從九江去，應免更迷津。"
        ],
        "notes": [
            ""
        ],
        "volume": "卷六百九十一",
        "no#": 96
    },
    {
        "title": "江南逢李先輩",
        "author": "杜荀鶴",
        "biography": "",
        "paragraphs": [
            "李杜複李杜，彼時逢此時。干戈侵帝裏，流落向天涯。",
            "歲月消于酒，平生斷在詩。懷才不得志，只恐滿頭絲。"
        ],
        "notes": [
            ""
        ],
        "volume": "卷六百九十一",
        "no#": 97
    },
    {
        "title": "秋日寄吟友",
        "author": "杜荀鶴",
        "biography": "",
        "paragraphs": [
            "閑坐細思量，唯吟不可忘。食無三畝地，衣絕一株桑。",
            "蟬樹生寒色，漁潭落曉光。青雲舊知己，未許釣滄浪。"
        ],
        "notes": [
            ""
        ],
        "volume": "卷六百九十一",
        "no#": 98
    },
    {
        "title": "江上與從弟話別",
        "author": "杜荀鶴",
        "biography": "",
        "paragraphs": [
            "相逢盡說歸，早晚遂歸期。流水多通處，孤舟少住時。",
            "幹人不得已，非我欲為之。及此終無愧，其如道在茲。"
        ],
        "notes": [
            ""
        ],
        "volume": "卷六百九十一",
        "no#": 99
    },
    {
        "title": "送友人游南海",
        "author": "杜荀鶴",
        "biography": "",
        "paragraphs": [
            "南海南邊路，君遊只為貧。山川多少地，郡邑幾何人。",
            "花鳥名皆別，寒暄氣不均。相期早晚見，莫待瘴侵身。"
        ],
        "notes": [
            ""
        ],
        "volume": "卷六百九十一",
        "no#": 100
    },
    {
        "title": "贈聶尊師",
        "author": "杜荀鶴",
        "biography": "",
        "paragraphs": [
            "詩道將仙分，求之不可求。非關從小學，應是數生修。",
            "蟾桂雲梯折，鼇山鶴駕遊。他年兩成事，堪喜是鄰州。"
        ],
        "notes": [
            ""
        ],
        "volume": "卷六百九十一",
        "no#": 101
    },
    {
        "title": "旅感",
        "author": "杜荀鶴",
        "biography": "",
        "paragraphs": [
            "白髮根叢出，鑷頻愁不開。自憐空老去，誰信苦吟來。",
            "客路東西闊，家山早晚回。翻思釣魚處，一雨一層苔。"
        ],
        "notes": [
            ""
        ],
        "volume": "卷六百九十一",
        "no#": 102
    },
    {
        "title": "寄益陽武灌明府",
        "author": "杜荀鶴",
        "biography": "",
        "paragraphs": [
            "縣稱詩人理，無嫌日寂寥。溪山入城郭，戶口半漁樵。",
            "月滿彈琴夜，花香漉酒朝。相思不相見，煙水路迢迢。"
        ],
        "notes": [
            ""
        ],
        "volume": "卷六百九十一",
        "no#": 103
    },
    {
        "title": "湘中秋日呈所知",
        "author": "杜荀鶴",
        "biography": "",
        "paragraphs": [
            "四海無寸土，一生惟苦吟。虛垂異鄉淚，不滴別人心。",
            "雨色凋湘樹，灘聲下塞禽。求歸歸未得，不是擲光陰。"
        ],
        "notes": [
            ""
        ],
        "volume": "卷六百九十一",
        "no#": 104
    },
    {
        "title": "苦吟",
        "author": "杜荀鶴",
        "biography": "",
        "paragraphs": [
            "世間何事好，最好莫過詩。一句我自得，四方人已知。",
            "生應無輟日，死是不吟時。始擬歸山去，林泉道在茲。"
        ],
        "notes": [
            ""
        ],
        "volume": "卷六百九十一",
        "no#": 105
    },
    {
        "title": "閩中別所知",
        "author": "杜荀鶴",
        "biography": "",
        "paragraphs": [
            "觸目生歸思，那堪路七千。臘中離此地，馬上見明年。",
            "郡邑溪山巧，寒暄日月偏。自疑雙鬢雪，不似到南天。"
        ],
        "notes": [
            ""
        ],
        "volume": "卷六百九十一",
        "no#": 106
    },
    {
        "title": "塞上傷戰士",
        "author": "杜荀鶴",
        "biography": "",
        "paragraphs": [
            "戰士說辛勤，書生不忍聞。三邊遠天子，一命信將軍。",
            "野火燒人骨，陰風卷陣雲。其如禁城裏，何以重要勳。"
        ],
        "notes": [
            ""
        ],
        "volume": "卷六百九十一",
        "no#": 107
    },
    {
        "title": "春日訪獨孤處士",
        "author": "杜荀鶴",
        "biography": "",
        "paragraphs": [
            "地僻春來靜，深宜長者居。好花都待晚，修竹不妨疏。",
            "雁入湘江食，人侵曉色鋤。似君無學處，頭白道如初。"
        ],
        "notes": [
            ""
        ],
        "volume": "卷六百九十一",
        "no#": 108
    },
    {
        "title": "哭友人",
        "author": "杜荀鶴",
        "biography": "",
        "paragraphs": [
            "病向名場得，終為善誤身。無兒承後嗣，有女托何人。",
            "葬禮難求備，交情好者貧。惟餘舊文集，一覽一沾巾。"
        ],
        "notes": [
            ""
        ],
        "volume": "卷六百九十一",
        "no#": 109
    },
    {
        "title": "新栽竹",
        "author": "杜荀鶴",
        "biography": "",
        "paragraphs": [
            "劚破蒼苔色，因栽十數莖。窗風從此冷，詩思當時清。",
            "酒入杯中影，棋添局上聲。不同桃與李，瀟灑伴書生。"
        ],
        "notes": [
            ""
        ],
        "volume": "卷六百九十一",
        "no#": 110
    },
    {
        "title": "送吳蛻下第入蜀",
        "author": "杜荀鶴",
        "biography": "",
        "paragraphs": [
            "下第言之蜀，那愁舉別杯。難兄方在幕，上相複憐才。",
            "鳥徑盤春靄，龍湫發夜雷。臨邛無久戀，高桂待君回。"
        ],
        "notes": [
            ""
        ],
        "volume": "卷六百九十一",
        "no#": 111
    },
    {
        "title": "亂後歸山",
        "author": "杜荀鶴",
        "biography": "",
        "paragraphs": [
            "亂世歸山谷，征鼙喜不聞。詩書猶滿架，弟侄未為軍。",
            "山犬眠紅葉，樵童唱白雲。此心非此志，終擬致明君。"
        ],
        "notes": [
            ""
        ],
        "volume": "卷六百九十一",
        "no#": 112
    },
    {
        "title": "題著禪師",
        "author": "杜荀鶴",
        "biography": "",
        "paragraphs": [
            "大道本無幻，常情自有魔。人皆迷著此，師獨悟如何。",
            "為嶽開窗闊，因蟲長草多。說空空說得，空得到維摩。"
        ],
        "notes": [
            ""
        ],
        "volume": "卷六百九十一",
        "no#": 113
    },
    {
        "title": "春日閒居即事",
        "author": "杜荀鶴",
        "biography": "",
        "paragraphs": [
            "未得青雲志，春同秋日情。花開如葉落，鶯語似蟬鳴。",
            "道合和貧守，詩堪與命爭。饑寒是吾事，斷定不歸耕。"
        ],
        "notes": [
            ""
        ],
        "volume": "卷六百九十一",
        "no#": 114
    },
    {
        "title": "秋宿棲賢寺懷友人",
        "author": "杜荀鶴",
        "biography": "",
        "paragraphs": [
            "一宿三秋寺，閑忙與曉分。細泉山半落，孤客夜深聞。",
            "鶴去巢盛月，龍潛穴擁雲。苦吟方見景，多恨不同君。"
        ],
        "notes": [
            ""
        ],
        "volume": "卷六百九十一",
        "no#": 115
    },
    {
        "title": "亂後再逢汪處士",
        "author": "杜荀鶴",
        "biography": "",
        "paragraphs": [
            "如君真道者，亂世有閒情。每別不知處，見來長後生。",
            "藥非因病服，酒不為愁傾。笑我於身苦，吟髭白數莖。"
        ],
        "notes": [
            ""
        ],
        "volume": "卷六百九十一",
        "no#": 116
    },
    {
        "title": "山中喜與故交宿話",
        "author": "杜荀鶴",
        "biography": "",
        "paragraphs": [
            "遠地能相訪，何慚事力微。山中深夜坐，海內故交稀。",
            "村酒沽來濁，溪魚釣得肥。貧家只如此，未可便言歸。"
        ],
        "notes": [
            ""
        ],
        "volume": "卷六百九十一",
        "no#": 117
    },
    {
        "title": "觀棋",
        "author": "杜荀鶴",
        "biography": "",
        "paragraphs": [
            "對面不相見，用心同用兵。算人常欲殺，顧己自貪生。",
            "得勢侵吞遠，乘危打劫贏。有時逢敵手，當局到深更。"
        ],
        "notes": [
            ""
        ],
        "volume": "卷六百九十一",
        "no#": 118
    },
    {
        "title": "送人宰德清",
        "author": "杜荀鶴",
        "biography": "",
        "paragraphs": [
            "亂世人多事，耕桑或失時。不聞寬賦斂，因此轉流離。",
            "天意未如是，君心無自欺。能依四十字，可立德清碑。"
        ],
        "notes": [
            ""
        ],
        "volume": "卷六百九十一",
        "no#": 119
    },
    {
        "title": "寄竇處士",
        "author": "杜荀鶴",
        "biography": "",
        "paragraphs": [
            "漳水醉中別，今來猶未醒。半生因酒廢，大國幾時寧。",
            "海畔將軍柳，天邊處士星。遊人不可見，春入亂山青。"
        ],
        "notes": [
            ""
        ],
        "volume": "卷六百九十一",
        "no#": 120
    },
    {
        "title": "題曆山舜詞",
        "author": "杜荀鶴",
        "biography": "",
        "paragraphs": [
            "昔舜曾耕地，遺風日寂寥。世人那肯祭，大聖不興妖。",
            "殿宇秋霖壞，杉松野火燒。時訛競淫祀，絲竹醉山魈。"
        ],
        "notes": [
            ""
        ],
        "volume": "卷六百九十一",
        "no#": 121
    },
    {
        "title": "贈李蒙叟",
        "author": "杜荀鶴",
        "biography": "",
        "paragraphs": [
            "在我成何事，逢君更勸吟。縱饒不得力，猶勝別勞心。",
            "凡事有興廢，詩名無古今。百年能幾日，忍不惜光陰。"
        ],
        "notes": [
            ""
        ],
        "volume": "卷六百九十一",
        "no#": 122
    },
    {
        "title": "維揚冬末寄幕中二從事",
        "author": "杜荀鶴",
        "biography": "",
        "paragraphs": [
            "聞道長溪尉，相留一館閑。□□□□□，尚隔幾重山。",
            "為旅春風外，懷人夜雨間。年來疏覽鏡，怕見減朱顏。"
        ],
        "notes": [
            ""
        ],
        "volume": "卷六百九十一",
        "no#": 123
    },
    {
        "title": "和吳太守罷郡山村偶題二首",
        "author": "杜荀鶴",
        "biography": "",
        "paragraphs": [
            "罷郡饒山興，村家不惜過。官情隨日薄，詩思入秋多。",
            "野獸眠低草，池禽浴動荷。眼前餘政在，不似有干戈。",
            "快活田翁輩，常言化育時。縱饒稽歲月，猶說向孫兒。",
            "茅屋梁和節，茶盤果帶枝。相傳終不忘，何必立生祠。"
        ],
        "notes": [
            ""
        ],
        "volume": "卷六百九十一",
        "no#": 124
    },
    {
        "title": "亂後送友人歸湘中",
        "author": "杜荀鶴",
        "biography": "",
        "paragraphs": [
            "家枕三湘岸，門前即釣磯。漁竿壯歲別，鶴發亂時歸。",
            "嶽暖無猿叫，江春有燕飛。平生書劍在，莫便學忘機。"
        ],
        "notes": [
            ""
        ],
        "volume": "卷六百九十一",
        "no#": 125
    },
    {
        "title": "送紫陽僧歸廬嶽舊寺",
        "author": "杜荀鶴",
        "biography": "",
        "paragraphs": [
            "紫衣明主贈，歸寺感先師。受業恩難報，開堂影不知。",
            "松風欹枕夜，山雪下樓時。此際無人會，微吟複斂眉。"
        ],
        "notes": [
            ""
        ],
        "volume": "卷六百九十一",
        "no#": 126
    },
    {
        "title": "和劉評事送海禪和歸山",
        "author": "杜荀鶴",
        "biography": "",
        "paragraphs": [
            "衲外元無象，言尋那路尋。問禪將底說，傳印得何心。",
            "未了群山淺，難休一室深。伏魔寧是獸，巢頂亦非禽。",
            "觀色風驅霧，聽聲雪灑林。凡歸是歸處，不必指高岑。"
        ],
        "notes": [
            ""
        ],
        "volume": "卷六百九十一",
        "no#": 127
    },
    {
        "title": "禦溝柳",
        "author": "杜荀鶴",
        "biography": "",
        "paragraphs": [
            "律到禦溝春，溝邊柳色新。細籠穿禁水，輕拂入朝人。",
            "日近韶光早，天低聖澤勻。谷鶯棲未穩，宮女畫難真。",
            "楚國空搖浪，隋堤暗惹塵。如何帝城裏，先得覆龍津。"
        ],
        "notes": [
            ""
        ],
        "volume": "卷六百九十一",
        "no#": 128
    }
]