[
    {
        "title": "朝來曲",
        "author": "王昌齡",
        "biography": "",
        "paragraphs": [
            "月昃鳴珂動，花連繡戶春。盤龍玉台鏡，唯待畫眉人。"
        ],
        "notes": [
            ""
        ],
        "volume": "卷一百四十三",
        "no#": 1
    },
    {
        "title": "從軍行",
        "author": "王昌齡",
        "biography": "",
        "paragraphs": [
            "大將軍出戰，白日暗榆關。三面黃金甲，單于破膽還。"
        ],
        "notes": [
            ""
        ],
        "volume": "卷一百四十三",
        "no#": 2
    },
    {
        "title": "答武陵田太守",
        "author": "王昌齡",
        "biography": "",
        "paragraphs": [
            "仗劍行千里，微軀感一言。曾為大樑客，不負信陵恩。"
        ],
        "notes": [
            ""
        ],
        "volume": "卷一百四十三",
        "no#": 3
    },
    {
        "title": "題灞池二首",
        "author": "王昌齡",
        "biography": "",
        "paragraphs": [
            "腰鐮欲何之，東園刈秋韭。世事不復論，悲歌和樵叟。",
            "開門望長川，薄暮見漁者。借問白頭翁，垂綸幾年也。"
        ],
        "notes": [
            ""
        ],
        "volume": "卷一百四十三",
        "no#": 4
    },
    {
        "title": "題僧房",
        "author": "王昌齡",
        "biography": "",
        "paragraphs": [
            "棕櫚花滿院，苔蘚入閒房。彼此名言絕，空中聞異香。"
        ],
        "notes": [
            ""
        ],
        "volume": "卷一百四十三",
        "no#": 5
    },
    {
        "title": "擊磬老人",
        "author": "王昌齡",
        "biography": "",
        "paragraphs": [
            "雙峰褐衣久，一磬白眉長。誰識野人意，徒看春草芳。"
        ],
        "notes": [
            ""
        ],
        "volume": "卷一百四十三",
        "no#": 6
    },
    {
        "title": "送胡大",
        "author": "王昌齡",
        "biography": "",
        "paragraphs": [
            "荊門不堪別，況乃瀟湘秋。何處遙望君，江邊明月樓。"
        ],
        "notes": [
            ""
        ],
        "volume": "卷一百四十三",
        "no#": 7
    },
    {
        "title": "送郭司倉",
        "author": "王昌齡",
        "biography": "",
        "paragraphs": [
            "映門淮水綠，留騎主人心。明月隨良掾，春潮夜夜深。"
        ],
        "notes": [
            ""
        ],
        "volume": "卷一百四十三",
        "no#": 8
    },
    {
        "title": "送李十五",
        "author": "王昌齡",
        "biography": "",
        "paragraphs": [
            "怨別秦楚深，江中秋雲起。天長杳無隔，月影在寒水。"
        ],
        "notes": [
            ""
        ],
        "volume": "卷一百四十三",
        "no#": 9
    },
    {
        "title": "送張四",
        "author": "王昌齡",
        "biography": "",
        "paragraphs": [
            "楓林已愁暮，楚水複堪悲。別後冷山月，清猿無斷時。"
        ],
        "notes": [
            ""
        ],
        "volume": "卷一百四十三",
        "no#": 10
    },
    {
        "title": "武陵田太守席送司馬盧溪",
        "author": "王昌齡",
        "biography": "",
        "paragraphs": [
            "諸侯分楚郡，飲餞五溪春。山水清暉遠，俱憐一逐臣。"
        ],
        "notes": [
            ""
        ],
        "volume": "卷一百四十三",
        "no#": 11
    },
    {
        "title": "送譚八之桂林",
        "author": "王昌齡",
        "biography": "",
        "paragraphs": [
            "客心仍在楚，江館複臨湘。別意猿鳥外，天寒桂水長。"
        ],
        "notes": [
            ""
        ],
        "volume": "卷一百四十三",
        "no#": 12
    },
    {
        "title": "送劉十五之郡",
        "author": "王昌齡",
        "biography": "",
        "paragraphs": [
            "平明江霧寒，客馬江上發。扁舟事洛陽，窅窅含楚月。"
        ],
        "notes": [
            ""
        ],
        "volume": "卷一百四十三",
        "no#": 13
    },
    {
        "title": "從軍行七首",
        "author": "王昌齡",
        "biography": "",
        "paragraphs": [
            "烽火城西百尺樓，黃昏獨上海風秋。",
            "更吹羌笛關山月，無那金閨萬里愁。",
            "琵琶起舞換新聲，總是關山舊別情。",
            "撩亂邊愁聽不盡，高高秋月照長城。",
            "關城榆葉早疏黃，日暮雲沙古戰場。",
            "表請回軍掩塵骨，莫教兵士哭龍荒。",
            "青海長雲暗雪山，孤城遙望玉門關。",
            "黃沙百戰穿金甲，不破樓蘭終不還。",
            "大漠風塵日色昏，紅旗半卷出轅門。",
            "前軍夜戰洮河北，已報生擒吐谷渾。",
            "胡瓶落膊紫薄汗，碎葉城西秋月團。",
            "明敕星馳封寶劍，辭君一夜取樓蘭。",
            "玉門山嶂幾千重，山北山南總是烽。",
            "人依遠戍須看火，馬踏深山不見蹤。"
        ],
        "notes": [
            ""
        ],
        "volume": "卷一百四十三",
        "no#": 14
    },
    {
        "title": "出塞二首",
        "author": "王昌齡",
        "biography": "",
        "paragraphs": [
            "秦時明月漢時關，萬里長征人未還。",
            "但使龍城飛將在，不教胡馬度陰山。",
            "騮馬新跨白玉鞍，戰罷沙場月色寒。",
            "城頭鐵鼓聲猶振，匣裏金刀血未幹。"
        ],
        "notes": [
            ""
        ],
        "volume": "卷一百四十三",
        "no#": 15
    },
    {
        "title": "採蓮曲二首",
        "author": "王昌齡",
        "biography": "",
        "paragraphs": [
            "吳姬越豔楚王妃，爭弄蓮舟水濕衣。",
            "來時浦口花迎入，采罷江頭月送歸。",
            "荷葉羅裙一色裁，芙蓉向臉兩邊開。",
            "亂入池中看不見，聞歌始覺有人來。"
        ],
        "notes": [
            ""
        ],
        "volume": "卷一百四十三",
        "no#": 16
    },
    {
        "title": "殿前曲二首",
        "author": "王昌齡",
        "biography": "",
        "paragraphs": [
            "貴人妝梳殿前催，香風吹入殿后來。",
            "仗引笙歌大宛馬，白蓮花發照池台。",
            "胡部笙歌西殿頭，梨園弟子和涼州。",
            "新聲一段高樓月，聖主千秋樂未休。"
        ],
        "notes": [
            ""
        ],
        "volume": "卷一百四十三",
        "no#": 17
    },
    {
        "title": "春宮曲",
        "author": "王昌齡",
        "biography": "",
        "paragraphs": [
            "昨夜風開露井桃，未央前殿月輪高。",
            "平陽歌舞新承寵，簾外春寒賜錦袍。"
        ],
        "notes": [
            ""
        ],
        "volume": "卷一百四十三",
        "no#": 18
    },
    {
        "title": "西宮春怨",
        "author": "王昌齡",
        "biography": "",
        "paragraphs": [
            "西宮夜靜百花香，欲卷珠簾春恨長。",
            "斜抱雲和深見月，朦朧樹色隱昭陽。"
        ],
        "notes": [
            ""
        ],
        "volume": "卷一百四十三",
        "no#": 19
    },
    {
        "title": "西宮秋怨",
        "author": "王昌齡",
        "biography": "",
        "paragraphs": [
            "芙蓉不及美人妝，水殿風來珠翠香。",
            "誰分含啼掩秋扇，空懸明月待君王。"
        ],
        "notes": [
            ""
        ],
        "volume": "卷一百四十三",
        "no#": 20
    },
    {
        "title": "長信秋詞五首",
        "author": "王昌齡",
        "biography": "",
        "paragraphs": [
            "金井梧桐秋葉黃，珠簾不卷夜來霜。",
            "熏籠玉枕無顏色，臥聽南宮清漏長。",
            "高殿秋砧響夜闌，霜深猶憶禦衣寒。",
            "銀燈青瑣裁縫歇，還向金城明主看。",
            "奉帚平明金殿開，且將團扇暫裴回。",
            "玉顏不及寒鴉色，猶帶昭陽日影來。",
            "真成薄命久尋思，夢見君王覺後疑。",
            "火照西宮知夜飲，分明複道奉恩時。",
            "長信宮中秋月明，昭陽殿下擣衣聲。",
            "白露堂中細草跡，紅羅帳裏不勝情。"
        ],
        "notes": [
            ""
        ],
        "volume": "卷一百四十三",
        "no#": 21
    },
    {
        "title": "青樓曲二首",
        "author": "王昌齡",
        "biography": "",
        "paragraphs": [
            "白馬金鞍從武皇，旌旗十萬宿長楊。",
            "樓頭小婦鳴箏坐，遙見飛塵入建章。",
            "馳道楊花滿禦溝，紅妝縵綰上青樓。",
            "金章紫綬千餘騎，夫婿朝回初拜侯。"
        ],
        "notes": [
            ""
        ],
        "volume": "卷一百四十三",
        "no#": 22
    },
    {
        "title": "青樓怨",
        "author": "王昌齡",
        "biography": "",
        "paragraphs": [
            "香幃風動花入樓，高調鳴箏緩夜愁。",
            "腸斷關山不解說，依依殘月下簾鉤。"
        ],
        "notes": [
            ""
        ],
        "volume": "卷一百四十三",
        "no#": 23
    },
    {
        "title": "浣紗女",
        "author": "王昌齡",
        "biography": "",
        "paragraphs": [
            "錢塘江畔是誰家，江上女兒全勝花。",
            "吳王在時不得出，今日公然來浣紗。"
        ],
        "notes": [
            ""
        ],
        "volume": "卷一百四十三",
        "no#": 24
    },
    {
        "title": "閨怨",
        "author": "王昌齡",
        "biography": "",
        "paragraphs": [
            "閨中少婦不曾愁，春日凝妝上翠樓。",
            "忽見陌頭楊柳色，悔教夫婿覓封侯。"
        ],
        "notes": [
            ""
        ],
        "volume": "卷一百四十三",
        "no#": 25
    },
    {
        "title": "甘泉歌",
        "author": "王昌齡",
        "biography": "",
        "paragraphs": [
            "乘輿執玉已登壇，細草沾衣春殿寒。",
            "昨夜雲生拜初月，萬年甘露水晶盤。"
        ],
        "notes": [
            ""
        ],
        "volume": "卷一百四十三",
        "no#": 26
    },
    {
        "title": "蕭駙馬宅花燭",
        "author": "王昌齡",
        "biography": "",
        "paragraphs": [
            "青鸞飛入合歡宮，紫鳳銜花出禁中。",
            "可憐今夜千門裏，銀漢星回一道通。"
        ],
        "notes": [
            ""
        ],
        "volume": "卷一百四十三",
        "no#": 27
    },
    {
        "title": "觀獵",
        "author": "王昌齡",
        "biography": "",
        "paragraphs": [
            "角鷹初下秋草稀，鐵驄拋鞚去如飛。",
            "少年獵得平原兔，馬後橫捎意氣歸。"
        ],
        "notes": [
            ""
        ],
        "volume": "卷一百四十三",
        "no#": 28
    },
    {
        "title": "寄穆侍禦出幽州",
        "author": "王昌齡",
        "biography": "",
        "paragraphs": [
            "一從恩譴度瀟湘，塞北江南萬里長。",
            "莫道薊門書信少，雁飛猶得到衡陽。"
        ],
        "notes": [
            ""
        ],
        "volume": "卷一百四十三",
        "no#": 29
    },
    {
        "title": "寄陶副使",
        "author": "王昌齡",
        "biography": "",
        "paragraphs": [
            "聞道將軍破海門，如何遠謫渡湘沅。",
            "春來明主封西嶽，自有還君紫綬恩。"
        ],
        "notes": [
            ""
        ],
        "volume": "卷一百四十三",
        "no#": 30
    },
    {
        "title": "至南陵答皇甫岳",
        "author": "王昌齡",
        "biography": "",
        "paragraphs": [
            "與君同病複漂淪，昨夜宣城別故人。",
            "明主恩深非歲久，長江還共五溪濱。"
        ],
        "notes": [
            ""
        ],
        "volume": "卷一百四十三",
        "no#": 31
    },
    {
        "title": "西江寄越弟",
        "author": "王昌齡",
        "biography": "",
        "paragraphs": [
            "南浦逢君嶺外還，沅溪更遠洞庭山。",
            "堯時恩澤如春雨，夢裏相逢同入關。"
        ],
        "notes": [
            ""
        ],
        "volume": "卷一百四十三",
        "no#": 32
    },
    {
        "title": "李四倉曹宅夜飲",
        "author": "王昌齡",
        "biography": "",
        "paragraphs": [
            "霜天留後故情歡，銀燭金爐夜不寒。",
            "欲問吳江別來意，青山明月夢中看。"
        ],
        "notes": [
            ""
        ],
        "volume": "卷一百四十三",
        "no#": 33
    },
    {
        "title": "宴春源",
        "author": "王昌齡",
        "biography": "",
        "paragraphs": [
            "源向春城花幾重，江明深翠引諸峰。",
            "與君醉失松溪路，山館寥寥傳暝鐘。"
        ],
        "notes": [
            ""
        ],
        "volume": "卷一百四十三",
        "no#": 34
    },
    {
        "title": "龍標野宴",
        "author": "王昌齡",
        "biography": "",
        "paragraphs": [
            "沅溪夏晚足涼風，春酒相攜就竹叢。",
            "莫道弦歌愁遠謫，青山明月不曾空。"
        ],
        "notes": [
            ""
        ],
        "volume": "卷一百四十三",
        "no#": 35
    },
    {
        "title": "聽流人水調子",
        "author": "王昌齡",
        "biography": "",
        "paragraphs": [
            "孤舟微月對楓林，分付鳴箏與客心。",
            "嶺色千重萬重雨，斷弦收與淚痕深。"
        ],
        "notes": [
            ""
        ],
        "volume": "卷一百四十三",
        "no#": 36
    },
    {
        "title": "梁苑",
        "author": "王昌齡",
        "biography": "",
        "paragraphs": [
            "梁園秋竹古時煙，城外風悲欲暮天。",
            "萬乘旌旗何處在，平臺賓客有誰憐。"
        ],
        "notes": [
            ""
        ],
        "volume": "卷一百四十三",
        "no#": 37
    },
    {
        "title": "武陵龍興觀黃道士房問易因題",
        "author": "王昌齡",
        "biography": "",
        "paragraphs": [
            "齋心問易太陽宮，八卦真形一氣中。",
            "仙老言餘鶴飛去，玉清壇上雨濛濛。"
        ],
        "notes": [
            ""
        ],
        "volume": "卷一百四十三",
        "no#": 38
    },
    {
        "title": "送魏二",
        "author": "王昌齡",
        "biography": "",
        "paragraphs": [
            "醉別江樓橘柚香，江風引雨入舟涼。",
            "憶君遙在瀟湘月，愁聽清猿夢裏長。"
        ],
        "notes": [
            ""
        ],
        "volume": "卷一百四十三",
        "no#": 39
    },
    {
        "title": "別李浦之京",
        "author": "王昌齡",
        "biography": "",
        "paragraphs": [
            "故園今在灞陵西，江畔逢君醉不迷。",
            "小弟鄰莊尚漁獵，一封書寄數行啼。"
        ],
        "notes": [
            ""
        ],
        "volume": "卷一百四十三",
        "no#": 40
    },
    {
        "title": "送狄宗亨",
        "author": "王昌齡",
        "biography": "",
        "paragraphs": [
            "秋在水清山暮蟬，洛陽樹色鳴皋煙。",
            "送君歸去愁不盡，又惜空度涼風天。"
        ],
        "notes": [
            ""
        ],
        "volume": "卷一百四十三",
        "no#": 41
    },
    {
        "title": "送薛大赴安陸",
        "author": "王昌齡",
        "biography": "",
        "paragraphs": [
            "津頭雲雨暗湘山，遷客離憂楚地顏。",
            "遙送扁舟安陸郡，天邊何處穆陵關。"
        ],
        "notes": [
            ""
        ],
        "volume": "卷一百四十三",
        "no#": 42
    },
    {
        "title": "芙蓉樓送辛漸二首",
        "author": "王昌齡",
        "biography": "",
        "paragraphs": [
            "寒雨連天夜入湖，平明送客楚山孤。",
            "洛陽親友如相問，一片冰心在玉壺。",
            "丹陽城南秋海陰，丹陽城北楚雲深。",
            "高樓送客不能醉，寂寂寒江明月心。"
        ],
        "notes": [
            ""
        ],
        "volume": "卷一百四十三",
        "no#": 43
    },
    {
        "title": "重別李評事",
        "author": "王昌齡",
        "biography": "",
        "paragraphs": [
            "莫道秋江離別難，舟船明日是長安。",
            "吳姬緩舞留君醉，隨意青楓白露寒。"
        ],
        "notes": [
            ""
        ],
        "volume": "卷一百四十三",
        "no#": 44
    },
    {
        "title": "別陶副使歸南海",
        "author": "王昌齡",
        "biography": "",
        "paragraphs": [
            "南越歸人夢海樓，廣陵新月海亭秋。",
            "寶刀留贈長相憶，當取戈船萬戶侯。"
        ],
        "notes": [
            ""
        ],
        "volume": "卷一百四十三",
        "no#": 45
    },
    {
        "title": "送人歸江夏",
        "author": "王昌齡",
        "biography": "",
        "paragraphs": [
            "寒江綠水楚雲深，莫道離憂遷遠心。",
            "曉夕雙帆歸鄂渚，愁將孤月夢中尋。"
        ],
        "notes": [
            ""
        ],
        "volume": "卷一百四十三",
        "no#": 46
    },
    {
        "title": "送李五",
        "author": "王昌齡",
        "biography": "",
        "paragraphs": [
            "玉碗金罍傾送君，江西日入起黃雲。",
            "扁舟乘月暫來去，誰道滄浪吳楚分。"
        ],
        "notes": [
            ""
        ],
        "volume": "卷一百四十三",
        "no#": 47
    },
    {
        "title": "送十五舅",
        "author": "王昌齡",
        "biography": "",
        "paragraphs": [
            "深林秋水近日空，歸棹演漾清陰中。",
            "夕浦離觴意何已，草根寒露悲鳴蟲。"
        ],
        "notes": [
            ""
        ],
        "volume": "卷一百四十三",
        "no#": 48
    },
    {
        "title": "留別郭八",
        "author": "王昌齡",
        "biography": "",
        "paragraphs": [
            "長亭駐馬未能前，井邑蒼茫含暮煙。",
            "醉別何須更惆悵，回頭不語但垂鞭。"
        ],
        "notes": [
            ""
        ],
        "volume": "卷一百四十三",
        "no#": 49
    },
    {
        "title": "送竇七",
        "author": "王昌齡",
        "biography": "",
        "paragraphs": [
            "清江月色傍林秋，波上熒熒望一舟。",
            "鄂渚輕帆須早發，江邊明月為君留。"
        ],
        "notes": [
            ""
        ],
        "volume": "卷一百四十三",
        "no#": 50
    },
    {
        "title": "巴陵送李十二",
        "author": "王昌齡",
        "biography": "",
        "paragraphs": [
            "搖曳巴陵洲渚分，清江傳語便風聞。",
            "山長不見秋城色，日暮蒹葭空水雲。"
        ],
        "notes": [
            ""
        ],
        "volume": "卷一百四十三",
        "no#": 51
    },
    {
        "title": "送裴圖南",
        "author": "王昌齡",
        "biography": "",
        "paragraphs": [
            "黃河渡頭歸問津，離家幾日茱萸新。",
            "漫道閨中飛破鏡，猶看陌上別行人。"
        ],
        "notes": [
            ""
        ],
        "volume": "卷一百四十三",
        "no#": 52
    },
    {
        "title": "留別司馬太守",
        "author": "王昌齡",
        "biography": "",
        "paragraphs": [
            "辰陽太守念王孫，遠謫沅溪何可論。",
            "黃鶴青雲當一舉，明珠吐著報君恩。"
        ],
        "notes": [
            ""
        ],
        "volume": "卷一百四十三",
        "no#": 53
    },
    {
        "title": "盧溪主人",
        "author": "王昌齡",
        "biography": "",
        "paragraphs": [
            "武陵溪口駐扁舟，溪水隨君向北流。",
            "行到荊門上三峽，莫將孤月對猿愁。"
        ],
        "notes": [
            ""
        ],
        "volume": "卷一百四十三",
        "no#": 54
    },
    {
        "title": "送程六",
        "author": "王昌齡",
        "biography": "",
        "paragraphs": [
            "冬夜傷離在五溪，青魚雪落鱠橙齏。",
            "武岡前路看斜月，片片舟中雲向西。"
        ],
        "notes": [
            ""
        ],
        "volume": "卷一百四十三",
        "no#": 55
    },
    {
        "title": "送朱越",
        "author": "王昌齡",
        "biography": "",
        "paragraphs": [
            "遠別舟中蔣山暮，君行舉首燕城路。",
            "薊門秋月隱黃雲，期向金陵醉江樹。"
        ],
        "notes": [
            ""
        ],
        "volume": "卷一百四十三",
        "no#": 56
    },
    {
        "title": "別辛漸",
        "author": "王昌齡",
        "biography": "",
        "paragraphs": [
            "別館蕭條風雨寒，扁舟月色渡江看。",
            "酒酣不識關西道，卻望春江雲尚殘。"
        ],
        "notes": [
            ""
        ],
        "volume": "卷一百四十三",
        "no#": 57
    },
    {
        "title": "送柴侍禦",
        "author": "王昌齡",
        "biography": "",
        "paragraphs": [
            "流水通波接武岡，送君不覺有離傷。",
            "青山一道同雲雨，明月何曾是兩鄉。"
        ],
        "notes": [
            ""
        ],
        "volume": "卷一百四十三",
        "no#": 58
    },
    {
        "title": "送萬大歸長沙",
        "author": "王昌齡",
        "biography": "",
        "paragraphs": [
            "桂陽秋水長沙縣，楚竹離聲為君變。",
            "青山隱隱孤舟微，白鶴雙飛忽相見。"
        ],
        "notes": [
            ""
        ],
        "volume": "卷一百四十三",
        "no#": 59
    },
    {
        "title": "送吳十九往沅陵",
        "author": "王昌齡",
        "biography": "",
        "paragraphs": [
            "沅江流水到辰陽，溪口逢君驛路長。",
            "遠謫誰知望雷雨，明年春水共還鄉。"
        ],
        "notes": [
            ""
        ],
        "volume": "卷一百四十三",
        "no#": 60
    },
    {
        "title": "別皇甫五",
        "author": "王昌齡",
        "biography": "",
        "paragraphs": [
            "漵浦潭陽隔楚山，離尊不用起愁顏。",
            "明祠靈響期昭應，天澤俱從此路還。"
        ],
        "notes": [
            ""
        ],
        "volume": "卷一百四十三",
        "no#": 61
    },
    {
        "title": "送崔參軍往龍溪",
        "author": "王昌齡",
        "biography": "",
        "paragraphs": [
            "龍溪只在龍標上，秋月孤山兩相向。",
            "譴謫離心是丈夫，鴻恩共待春江漲。"
        ],
        "notes": [
            ""
        ],
        "volume": "卷一百四十三",
        "no#": 62
    },
    {
        "title": "送鄭判官",
        "author": "王昌齡",
        "biography": "",
        "paragraphs": [
            "東楚吳山驛樹微，軺車銜命奉恩輝。",
            "英僚攜出新豐酒，半道遙看驄馬歸。"
        ],
        "notes": [
            ""
        ],
        "volume": "卷一百四十三",
        "no#": 63
    },
    {
        "title": "送姚司法歸吳",
        "author": "王昌齡",
        "biography": "",
        "paragraphs": [
            "吳掾留觴楚郡心，洞庭秋雨海門陰。",
            "但令意遠扁舟近，不道滄江百丈深。"
        ],
        "notes": [
            ""
        ],
        "volume": "卷一百四十三",
        "no#": 64
    },
    {
        "title": "送高三之桂林",
        "author": "王昌齡",
        "biography": "",
        "paragraphs": [
            "留君夜飲對瀟湘，從此歸舟客夢長。",
            "嶺上梅花侵雪暗，歸時還拂桂花香。"
        ],
        "notes": [
            ""
        ],
        "volume": "卷一百四十三",
        "no#": 65
    },
    {
        "title": "旅望",
        "author": "王昌齡",
        "biography": "",
        "paragraphs": [
            "白花原頭望京師，黃河水流無盡時。",
            "窮秋曠野行人絕，馬首東來知是誰。"
        ],
        "notes": [
            ""
        ],
        "volume": "卷一百四十三",
        "no#": 66
    },
    {
        "title": "題朱煉師山房",
        "author": "王昌齡",
        "biography": "",
        "paragraphs": [
            "叩齒焚香出世塵，齋壇鳴磬步虛人。",
            "百花仙醞能留客，一飯胡麻度幾春。"
        ],
        "notes": [
            ""
        ],
        "volume": "卷一百四十三",
        "no#": 67
    },
    {
        "title": "武陵開元觀黃煉師院三首",
        "author": "王昌齡",
        "biography": "",
        "paragraphs": [
            "松間白髮黃尊師，童子燒香禹步時。",
            "欲訪桃源入溪路，忽聞雞犬使人疑。",
            "先賢盛說桃花源，塵忝何堪武陵郡。",
            "聞道秦時避地人，至今不與人通問。",
            "山觀空虛清靜門，從官役吏擾塵喧。",
            "暫因問俗到真境，便欲投誠依道源。"
        ],
        "notes": [
            ""
        ],
        "volume": "卷一百四十三",
        "no#": 68
    },
    {
        "title": "河上老人歌",
        "author": "王昌齡",
        "biography": "",
        "paragraphs": [
            "河上老人坐古槎，合丹只用青蓮花。",
            "至今八十如四十，口道滄溟是我家。"
        ],
        "notes": [
            ""
        ],
        "volume": "卷一百四十三",
        "no#": 69
    },
    {
        "title": "春怨",
        "author": "王昌齡",
        "biography": "",
        "paragraphs": [
            "音書杜絕白狼西，桃李無顏黃鳥啼。",
            "寒雁春深歸去盡，出門腸斷草萋萋。"
        ],
        "notes": [
            ""
        ],
        "volume": "卷一百四十三",
        "no#": 70
    },
    {
        "title": "句",
        "author": "王昌齡",
        "biography": "",
        "paragraphs": [
            "朝薦抱良策，獨倚江城樓。",
            "昨從金陵邑，遠謫沅溪濱。",
            "娟魄已三孕。。",
            "駕幸溫泉日，嚴霜子月初。",
            "長亭酒未醒，千里風動地。",
            "蒼荻寒滄江，石頭岸邊飲。",
            "天仗森森練雪凝，身騎鐵驄自臂鷹。"
        ],
        "notes": [
            ""
        ],
        "volume": "卷一百四十三",
        "no#": 71
    }
]