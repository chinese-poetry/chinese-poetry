[
    {
        "title": "小遊仙詩九十八首",
        "author": "曹唐",
        "biography": "",
        "paragraphs": [
            "玉簫金瑟發商聲，桑葉枯乾海水清。",
            "淨掃蓬萊山下路，略邀王母話長生。",
            "上元元日豁明堂，五帝望空拜玉皇。",
            "萬樹琪花千圃藥，心知不敢輒形相。",
            "騎龍重過玉溪頭，紅葉還春碧水流。",
            "省得壺中見天地，壺中天地不曾秋。",
            "真王未許久從容，立在花前別甯封。",
            "手把玉簫頭不舉，自愁如醉倚黃龍。",
            "金殿無人鎖絳煙，玉郎並不賞丹田。",
            "白龍蹀躞難回跋，爭下紅綃碧玉鞭。",
            "玄洲草木不知黃，甲子初開浩劫長。",
            "無限萬年年少女，手攀紅樹滿殘陽。",
            "宮闕重重閉玉林，昆侖高辟彩雲深。",
            "黃龍掉尾引郎去，使妾月明何處尋。",
            "風滿塗山玉蕊稀，赤龍閑臥鶴東飛。",
            "紫梨爛盡無人吃，何事韓君去不歸。",
            "武帝徒勞厭暮年，不曾清淨不精專。",
            "上元少女絕還往，滿灶丹成白玉煙。",
            "百辟朝回閉玉除，露風清宴桂花疏。",
            "西歸使者騎金虎，嚲鞚垂鞭唱步虛。",
            "南斗闌珊北斗稀，茅君夜著紫霞衣。",
            "朝騎白鹿趁朝去，鳳押笙歌逐後飛。",
            "焚香獨自上天壇，桂樹風吹玉簡寒。",
            "長怕嵇康乏仙骨，與將仙籍再尋看。",
            "冰屋朱扉曉未開，誰將金策扣瓊台。",
            "碧花紅尾小仙犬，閑吠五雲嗔客來。",
            "酒釅春濃瓊草齊，真公飲散醉如泥。",
            "朱輪軋軋入雲去，行到半天聞馬嘶。",
            "白石山中自有天，竹花藤葉隔溪煙。",
            "朝來洞口圍棋了，賭得青龍直幾錢。",
            "海水西飛照柏林，青雲斜倚錦雲深。",
            "水風暗入古山葉，吹斷步虛清磬音。",
            "玉詔新除沈侍郎，便分茅土鎮東方。",
            "不知今夕游何處，侍從皆騎白鳳凰。",
            "洞裏煙霞無歇時，洞中天地足金芝。",
            "月明朗朗溪頭樹，白髮老人相對棋。",
            "饑即餐霞悶即行，一聲長嘯萬山青。",
            "穿花渡水來相訪，珍重多才阮步兵。",
            "東妃閑著翠霞裙，自領笙歌出五雲。",
            "清思密談誰第一，不過邀取小茅君。",
            "月影悠悠秋樹明，露吹犀簟象床輕。",
            "嬪妃久立帳門外，暗笑夫人推酒聲。",
            "九天天路入雲長，燕使何由到上方。",
            "玉女暗來花下立，手挼裙帶問昭王。",
            "玉皇賜妾紫衣裳，教向桃源嫁阮郎。",
            "爛煮瓊花勸君吃，恐君毛鬢暗成霜。",
            "花底休傾綠玉卮，雲中含笑向安期。",
            "窮陽有數不知數，大似人間年少兒。",
            "玉色雌龍金絡頭，真妃騎出縱閒遊。",
            "昆侖山上桃花底，一曲商歌天地秋。",
            "偷來洞口訪劉君，緩步輕抬玉線裙。",
            "細擘桃花逐流水，更無言語倚彤雲。",
            "西漢夫人下太虛，九霞裙幅五雲輿。",
            "欲將碧字相教示，自解盤囊出素書。",
            "天上雞鳴海日紅，青腰侍女掃朱宮。",
            "洗花蒸葉濾清酒，待與夫人邀五翁。",
            "汗漫真遊實可奇，人間天上幾人知。",
            "周王不信長生話，空使萇弘碧淚垂。",
            "青錦縫裳綠玉璫，滿身新帶五雲香。",
            "閑依碧海攀鸞駕，笑就蘇君覓橘嘗。",
            "鶴不西飛龍不行，露幹雲破洞簫清。",
            "少年仙子說閒事，遙隔彩雲聞笑聲。",
            "洞裏煙深木葉粗，乘風使者降玄都。",
            "隔花相見遙相賀，擎出懷中赤玉符。",
            "芝蕙芸花爛漫春，瑞香煙露濕衣巾。",
            "玉童私地誇書劄，偷寫雲謠暗贈人。",
            "天上邀來不肯來，人間雙鶴又空回。",
            "秦皇漢武死何處，海畔紅桑花自開。",
            "紫羽麾幢下玉京，卻邀真母入三清。",
            "白龍久住渾相戀，斜倚祥雲不肯行。",
            "鶴叫風悲竹葉疏，誰來五嶺拜雲車。",
            "人間肉馬無輕步，踏破先生一卷書。",
            "夜降西壇宴已終，花殘月榭霧朦朧。",
            "誰遊八海門前過，空洞一聲風雨中。",
            "忘卻教人鎖後宮，還丹失盡玉壺空。",
            "嫦娥若不偷靈藥，爭得長生在月中。",
            "暘谷先生下宴時，月光初冷紫瓊枝。",
            "淒清金石揭天地，事在世間人不知。",
            "共愛初平住九霞，焚香不出閉金華。",
            "白羊成隊難收拾，吃盡溪頭巨勝花。",
            "酒盡香殘夜欲分，青童拜問紫陽君。",
            "月光悄悄笙歌遠，馬影龍聲歸五雲。",
            "海樹靈風吹彩煙，丹陵朝客欲升天。",
            "無央公子停鸞轡，笑泥嬌妃索玉鞭。",
            "八景風回五鳳車，昆侖山上看桃花。",
            "若教使者沽春酒，須覓餘杭阿母家。",
            "叔卿遍覽九天春，不見人間故舊人。",
            "怪得蓬萊山下水，半成沙土半成塵。",
            "欲飲尊中雲母漿，月明花裏合笙簧。",
            "更教小奈將龍去，便向金壇取阮郎。",
            "海上桃花千樹開，麻姑一去不知來。",
            "遼東老鶴應慵惰，教探桑田便不回。",
            "昨夜相邀宴杏壇，等閒乘醉走青鸞。",
            "紅雲塞路東風緊，吹破芙蓉碧玉冠。",
            "雲鶴冥冥去不分，落花流水恨空存。",
            "不知玉女無期信，道與留門卻閉門。",
            "采女平明受事回，暗交丹契錦囊開。",
            "欲書密詔防人見，佯喝青虯使莫來。",
            "太一元君昨夜過，碧雲高髻綰婆娑。",
            "手抬玉策紅於火，敲斷金鸞使唱歌。",
            "碧瓦彤軒月殿開，九天花落瑞風來。",
            "玉皇欲著紅龍袞，親喚金妃下手裁。",
            "長房自貴解飛翻，五色雲中獨閉門。",
            "看卻桑田欲成海，不知還往幾人存。",
            "赤龍停步彩雲飛，共道真王海上歸。",
            "千歲紅桃香破鼻，玉盤盛出與金妃。",
            "碧海靈童夜到時，徒勞相喚上瓊池。",
            "因循天子能閒事，縱與青龍不解騎。",
            "且欲留君飲桂漿，九天無事莫推忙。",
            "青龍舉步行千里，休道蓬萊歸路長。",
            "侍女親擎玉酒卮，滿卮傾酒勸安期。",
            "等閒相別三千歲，長憶水邊分棗時。",
            "萬歲蛾眉不解愁，旋彈清瑟旋閒遊。",
            "忽聞下界笙簫曲，斜倚紅鸞笑不休。",
            "去住樓臺一任風，十三天洞暗相通。",
            "行廚侍女炊何物，滿灶無煙玉炭紅。",
            "風動閑天清桂陰，水精簾箔冷沉沉。",
            "西妃少女多春思，斜倚彤雲盡日吟。",
            "王母相留不放回，偶然沉醉臥瑤台。",
            "憑君與向蕭郎道，教著青龍取妾來。",
            "絳節笙歌繞殿飛，紫皇欲到五雲歸。",
            "細腰侍女瑤花外，爭向紅房報玉妃。",
            "聞君新領八霞司，此別相逢是幾時。",
            "妾有一觥雲母酒，請君終宴莫推辭。",
            "方士飛軒駐碧霞，酒寒風冷月初斜。",
            "不知誰唱歸春曲，落盡溪頭白葛花。",
            "方朔朝來到我家，欲將靈樹出丹霞。",
            "三千年後知誰在，擬種紅桃待放花。",
            "水滿桑田白日沈，凍雲幹霰濕重陰。",
            "遼東歸客閑相過，因話堯年雪更深。",
            "朝回相引看紅鸞，不覺風吹鶴氅偏。",
            "好是興來騎白鶴，文妃為伴上重天。",
            "公子閑吟八景文，花南拜別上陽君。",
            "金鞭遙指玉清路，龍影馬嘶歸五雲。",
            "一百年中是一春，不教日月輒移輪。",
            "金鼇頭上蓬萊殿，唯有人間煉骨人。",
            "笑擎雲液紫瑤觥，共請雲和碧玉笙。",
            "花下偶然吹一曲，人間因識董雙成。",
            "東皇長女沒多年，從洗金芝到水邊。",
            "無事伴他棋一局，等閒輸卻賣花錢。",
            "紅草青林日半斜，閑乘小鳳出彤霞。",
            "略尋舊路過西國，因得冰園一尺瓜。",
            "樹下星沉月欲高，前溪水影濕龍毛。",
            "洞天雲冷玉花發，公子盡披雙錦袍。",
            "紫水風吹劍樹寒，水邊年少下紅鸞。",
            "未知百一窮陽數，略請先生止的看。",
            "武皇含笑把金觥，更請霓裳一兩聲。",
            "護帳宮人最年少，舞腰時挈繡裙輕。",
            "瓊樹扶疏壓瑞煙，玉皇朝客滿花前。",
            "東風小飲人皆醉，短尾青龍枕水眠。",
            "彤閣鐘鳴碧鷺飛，皇君催熨紫霞衣。",
            "丹房玉女心慵甚，貪看投壺不肯歸。",
            "昆侖山上自雞啼，羽客爭升碧玉梯。",
            "因駕五龍看較藝，白鸞功用不如妻。",
            "沙野先生閉玉虛，焚香夜寫紫微書。",
            "供承童子閑無事，教剉瓊花喂白驢。",
            "雲隴瓊花滿地香，碧沙紅水遍朱堂。",
            "外人欲壓長生籍，拜請飛瓊報玉皇。",
            "玉洞長春風景鮮，丈人私宴就芝田。",
            "笙歌暫向花間盡，便是人間一萬年。",
            "青童傳語便須回，報導麻姑玉蕊開。",
            "滄海成塵等閒事，且乘龍鶴看花來。",
            "絳樹彤雲戶半開，守花童子怪人來。",
            "青牛臥地吃瓊草，知道先生朝未回。",
            "石洞沙溪二十年，向明杭日夜朝天。",
            "白礬煙盡水銀冷，不覺小龍床下眠。",
            "紫微深鎖敞丹軒，太帝親談不死門。",
            "從此百寮俱拜後，走龍鞭虎下昆侖。",
            "雲衫玉帶好威儀，三洞真人入奏時。",
            "頻著金鞭打龍角，為嗔西去上天遲。",
            "太子真娥相領行，當天合曲玉簫清。",
            "梨花新折東風軟，猶在緱山樂笑聲。",
            "洞裏月明瓊樹風，畫簾青室影朦朧。",
            "香殘酒冷玉妃睡，不覺七真歸海中。",
            "青苑紅堂壓瑞雲，月明閑宴九陽君。",
            "不知昨夜誰先醉，書破明霞八幅裙。",
            "東溟兩度作塵飛，一萬年來會面稀。",
            "千樹梨花百壺酒，共君論飲莫論詩。",
            "滄海令拋即未能，且緣鸞鶴立相仍。",
            "蔡家新婦莫嫌少，領取真珠三五升。",
            "溪影沉沙樹影清，人家皆踏五音行。",
            "可憐三十六天路，星月滿空瓊草青。",
            "北斗西風吹白榆，穆公相笑夜投壺。",
            "花前玉女來相問，賭得青龍許贖無。",
            "九天王母皺蛾眉，惆悵無言倚桂枝。",
            "悔不長留穆天子，任將妻妾住瑤池。",
            "暫隨鳧伯縱閒遊，飲鹿因過翠水頭。",
            "宮殿寂寥人不見，碧花菱角滿潭秋。",
            "新授金書八素章，玉皇教妾主扶桑。",
            "與君一別三千歲，卻厭仙家日月長。",
            "八海風涼水影高，上卿教制赤霜袍。",
            "蛟絲玉線難裁割，須借玉妃金剪刀。",
            "海上風來吹杏枝，昆侖山上看花時。",
            "紅龍錦襜黃金勒，不是元君不得騎。",
            "絳闕夫人下北方，細環清佩響丁當。",
            "攀花笑入春風裏，偷折紅桃寄阮郎。"
        ],
        "notes": [
            ""
        ],
        "volume": "卷六百四十一",
        "no#": 1
    },
    {
        "title": "《又遊仙詩一絕",
        "author": "曹唐",
        "biography": "",
        "paragraphs": [
            "靖節先生幾代孫，青娥曾接玉郎魂。",
            "春風流水還無賴，偷放桃花出洞門。"
        ],
        "notes": [
            ""
        ],
        "volume": "卷六百四十一",
        "no#": 2
    },
    {
        "title": "題武陵洞五首",
        "author": "曹唐",
        "biography": "",
        "paragraphs": [
            "此生終使此身閑，不是春時且要還。",
            "寄語桃花與流水，莫辭相送到人間。",
            "溪口回舟日已昏，卻聽雞犬隔前村。",
            "殷勤重與秦人別，莫使桃花閉洞門。",
            "卻恐重來路不通，殷勤回首謝春風。",
            "白雞黃犬不將去，且寄桃花深洞中。",
            "桃花夾岸杳何之，花滿春山水去遲。",
            "三宿武陵溪上月，始知人世有秦時。",
            "渡水傍山尋絕壁，白雲飛處洞天開。",
            "仙人來往無行跡，石徑春風長綠苔。"
        ],
        "notes": [
            ""
        ],
        "volume": "卷六百四十一",
        "no#": 3
    },
    {
        "title": "句",
        "author": "曹唐",
        "biography": "",
        "paragraphs": [
            "斬蛟青海上，射虎黑山頭。。",
            "簫聲欲盡月色苦，依舊漢家宮樹秋。",
            "一曲哀歌茂陵道，漢家天子葬秋風。",
            "誰知漢武無仙骨，滿灶黃金成白煙。"
        ],
        "notes": [
            ""
        ],
        "volume": "卷六百四十一",
        "no#": 4
    }
]