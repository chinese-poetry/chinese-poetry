[
    {
        "title": "送人游塞",
        "author": "王建",
        "biography": "",
        "paragraphs": [
            "初晴天墮絲，晚色上春枝。城下路分處，邊頭人去時。",
            "停車數行日，勸酒問回期。亦是茫茫客，還從此別離。"
        ],
        "notes": [
            ""
        ],
        "volume": "卷二百九十九",
        "no#": 1
    },
    {
        "title": "塞上逢故人",
        "author": "王建",
        "biography": "",
        "paragraphs": [
            "百戰一身在，相逢白髮生。何時得鄉信，每日算歸程。",
            "走馬登寒壟，驅羊入廢城。羌笳三兩曲，人醉海西營。"
        ],
        "notes": [
            ""
        ],
        "volume": "卷二百九十九",
        "no#": 2
    },
    {
        "title": "南中",
        "author": "王建",
        "biography": "",
        "paragraphs": [
            "天南多鳥聲，州縣半無城。野市依蠻姓，山村逐水名。",
            "瘴煙沙上起，陰火雨中生。獨有求珠客，年年入海行。"
        ],
        "notes": [
            ""
        ],
        "volume": "卷二百九十九",
        "no#": 3
    },
    {
        "title": "汴路水驛",
        "author": "王建",
        "biography": "",
        "paragraphs": [
            "晚泊水邊驛，柳塘初起風。蛙鳴蒲葉下，魚入稻花中。",
            "去舍已雲遠，問程猶向東。近來多怨別，不與少年同。"
        ],
        "notes": [
            ""
        ],
        "volume": "卷二百九十九",
        "no#": 4
    },
    {
        "title": "淮南使回留別竇侍禦",
        "author": "王建",
        "biography": "",
        "paragraphs": [
            "戀戀春恨結，綿綿淮草深。病身愁至夜，遠道畏逢陰。",
            "忽逐酒杯會，暫同風景心。從今一分散，還是曉枝禽。"
        ],
        "notes": [
            ""
        ],
        "volume": "卷二百九十九",
        "no#": 5
    },
    {
        "title": "汴路即事",
        "author": "王建",
        "biography": "",
        "paragraphs": [
            "千里河煙直，青槐夾岸長。天涯同此路，人語各殊方。",
            "草市迎江貨，津橋稅海商。回看故宮柳，憔悴不成行。"
        ],
        "notes": [
            ""
        ],
        "volume": "卷二百九十九",
        "no#": 6
    },
    {
        "title": "山居",
        "author": "王建",
        "biography": "",
        "paragraphs": [
            "屋在瀑泉西，茅簷下有溪。閉門留野鹿，分食養山雞。",
            "桂熟長收子，蘭生不作畦。初開洞中路，深處轉松梯。"
        ],
        "notes": [
            ""
        ],
        "volume": "卷二百九十九",
        "no#": 7
    },
    {
        "title": "醉後憶山中故人",
        "author": "王建",
        "biography": "",
        "paragraphs": [
            "花開草複秋，雲水自悠悠。因醉暫無事，在山難免愁。",
            "遇晴須看月，鬥健且登樓。暗想山中伴，如今盡白頭。"
        ],
        "notes": [
            ""
        ],
        "volume": "卷二百九十九",
        "no#": 8
    },
    {
        "title": "送流人",
        "author": "王建",
        "biography": "",
        "paragraphs": [
            "見說長沙去，無親亦共愁。陰雲鬼門夜，寒雨瘴江秋。",
            "水國山魈引，蠻鄉洞主留。漸看歸處遠，垂白住炎州。"
        ],
        "notes": [
            ""
        ],
        "volume": "卷二百九十九",
        "no#": 9
    },
    {
        "title": "貧居",
        "author": "王建",
        "biography": "",
        "paragraphs": [
            "眼底貧家計，多時總莫嫌。蠹生騰藥紙，字暗換書簽。",
            "避雨拾黃葉，遮風下黑簾。近來身不健，時就六壬占。"
        ],
        "notes": [
            ""
        ],
        "volume": "卷二百九十九",
        "no#": 10
    },
    {
        "title": "過趙居士擬置草堂處所",
        "author": "王建",
        "biography": "",
        "paragraphs": [
            "休師竹林北，空可兩三間。雖愛獨居好，終來相伴閑。",
            "猶嫌近前樹，為礙看南山。的有深耕處，春初須早還。"
        ],
        "notes": [
            ""
        ],
        "volume": "卷二百九十九",
        "no#": 11
    },
    {
        "title": "新開望山處",
        "author": "王建",
        "biography": "",
        "paragraphs": [
            "新開望山處，今朝減病眠。應移千里道，猶自數峰偏。",
            "故欲遮春巷，還來繞暮天。老夫行步弱，免到寺門前。"
        ],
        "notes": [
            ""
        ],
        "volume": "卷二百九十九",
        "no#": 12
    },
    {
        "title": "題東華觀",
        "author": "王建",
        "biography": "",
        "paragraphs": [
            "路盡煙水外，院門題上清。鶴雛靈解語，瓊葉軟無聲。",
            "白髮道心熟，黃衣仙骨輕。寂寥虛境裏，何處覓長生。"
        ],
        "notes": [
            ""
        ],
        "volume": "卷二百九十九",
        "no#": 13
    },
    {
        "title": "飯僧",
        "author": "王建",
        "biography": "",
        "paragraphs": [
            "別屋炊香飯，熏辛不入家。溫泉調葛面，淨手摘藤花。",
            "蒲鮓除青葉，芹齏帶紫芽。願師常伴食，消氣有薑茶。"
        ],
        "notes": [
            ""
        ],
        "volume": "卷二百九十九",
        "no#": 14
    },
    {
        "title": "照鏡",
        "author": "王建",
        "biography": "",
        "paragraphs": [
            "忽自見憔悴，壯年人亦疑。發緣多病落，力為不行衰。",
            "暖手揉雙目，看圖引四肢。老來真愛道，所恨覺還遲。"
        ],
        "notes": [
            ""
        ],
        "volume": "卷二百九十九",
        "no#": 15
    },
    {
        "title": "歸昭應留別城中",
        "author": "王建",
        "biography": "",
        "paragraphs": [
            "喜得近京城，官卑意亦榮。並床歡未定，離室思還生。",
            "計拙偷閒住，經過買日行。如無自來分，一驛是遙程。"
        ],
        "notes": [
            ""
        ],
        "volume": "卷二百九十九",
        "no#": 16
    },
    {
        "title": "答寄芙蓉冠子",
        "author": "王建",
        "biography": "",
        "paragraphs": [
            "一學芙蓉葉，初開映水幽。雖經小兒手，不稱老夫頭。",
            "枕上眠常戴，風前醉恐柔。明年有閨閣，此樣必難求。"
        ],
        "notes": [
            ""
        ],
        "volume": "卷二百九十九",
        "no#": 17
    },
    {
        "title": "長安春遊",
        "author": "王建",
        "biography": "",
        "paragraphs": [
            "騎馬傍閑坊，新衣著雨香。桃花紅粉醉，柳樹白雲狂。",
            "不覺愁春去，何曾得日長。牡丹相次發，城裏又須忙。"
        ],
        "notes": [
            ""
        ],
        "volume": "卷二百九十九",
        "no#": 18
    },
    {
        "title": "冬夜感懷",
        "author": "王建",
        "biography": "",
        "paragraphs": [
            "晚年恩愛少，耳目靜於僧。竟夜不聞語，空房唯有燈。",
            "氣噓寒被濕，霜入破窗凝。斷得人間事，長如此亦能。"
        ],
        "notes": [
            ""
        ],
        "volume": "卷二百九十九",
        "no#": 19
    },
    {
        "title": "初到昭應呈同僚",
        "author": "王建",
        "biography": "",
        "paragraphs": [
            "白髮初為吏，有慚年少郎。自知身上拙，不稱世間忙。",
            "秋雨懸牆綠，暮山宮樹黃。同官若容許，長借老僧房。"
        ],
        "notes": [
            ""
        ],
        "volume": "卷二百九十九",
        "no#": 20
    },
    {
        "title": "縣丞廳即事",
        "author": "王建",
        "biography": "",
        "paragraphs": [
            "宮殿半山上，人家高下居。古廳眠受魘，老吏語多虛。",
            "雨水洗荒竹，溪沙填廢渠。聖朝收外府，皆自九天除。"
        ],
        "notes": [
            ""
        ],
        "volume": "卷二百九十九",
        "no#": 21
    },
    {
        "title": "閒居即事",
        "author": "王建",
        "biography": "",
        "paragraphs": [
            "老病貪光景，尋常不下簾。妻愁耽酒僻，人怪考詩嚴。",
            "小婢偷紅紙，嬌兒弄白髯。有時看舊卷，未免意中嫌。"
        ],
        "notes": [
            ""
        ],
        "volume": "卷二百九十九",
        "no#": 22
    },
    {
        "title": "林居",
        "author": "王建",
        "biography": "",
        "paragraphs": [
            "荒林四面通，門在野田中。頑僕長如客，貧居未勝蓬。",
            "舊綿衣不暖，新草屋多風。唯去山南近，閑親販藥翁。"
        ],
        "notes": [
            ""
        ],
        "volume": "卷二百九十九",
        "no#": 23
    },
    {
        "title": "原上新居十三首",
        "author": "王建",
        "biography": "",
        "paragraphs": [
            "新占原頭地，本無山可歸。荒藤生葉晚，老杏著花稀。",
            "廚舍近泥灶，家人初飽薇。弟兄今四散，何日更相依。",
            "一家榆柳新，四面遠無鄰。人少愁聞病，莊孤幸得貧。",
            "耕牛長願飽，樵僕每憐勤。終日憂衣食，何由脫此身。",
            "長安無舊識，百里是天涯。寂寞思逢客，荒涼喜見花。",
            "訪僧求賤藥，將馬中豪家。乍得新蔬菜，朝盤忽覺奢。",
            "雞鳴村舍遙，花發亦蕭條。野竹初生筍，溪田未得苗。",
            "家貧僮僕瘦，春冷菜蔬焦。甘分長如此，無名在聖朝。",
            "春來梨棗盡，啼哭小兒饑。鄰富雞常去，莊貧客漸稀。",
            "借牛耕地晚，賣樹納錢遲。牆下當官路，依山補竹籬。",
            "自掃一間房，唯鋪獨臥床。野羹溪菜滑，山紙水苔香。",
            "陳藥初和白，新經未入黃。近來心力少，休讀養生方。",
            "擬作讀經人，空房置淨巾。鎖茶藤篋密，曝藥竹床新。",
            "老病應隨業，因緣不離身。焚香向居士，無計出諸塵。",
            "移家近住村，貧苦自安存。細問梨果植，遠求花藥根。",
            "倩人開廢井，趁犢入新園。長愛當山立，黃昏不閉門。",
            "和暖繞林行，新貧足喜聲。掃渠憂竹旱，澆地引蘭生。",
            "山客憑栽樹，家僮使入城。門前粉壁上，書著縣官名。",
            "住處鐘鼓外，免爭當路橋。身閒時卻困，兒病可來嬌。",
            "雞睡日陽暖，蜂狂花豔燒。長安足門戶，疊疊看登朝。",
            "近來年紀到，世事總無心。古碣憑人拓，閑詩任客吟。",
            "送經還野苑，移石入幽林。谷口春風惡，梨花蓋地深。",
            "懶更學諸餘，林中掃地居。膩衣穿不洗，白髮短慵梳。",
            "苦相常多淚，勞生自悟虛。閑行人事絕，親故亦無書。",
            "住處去山近，傍園麋鹿行。野桑穿井長，荒竹過牆生。",
            "新識鄰里面，未諳村社情。石田無力及，賤賃與人耕。"
        ],
        "notes": [
            ""
        ],
        "volume": "卷二百九十九",
        "no#": 24
    },
    {
        "title": "送李評事使蜀",
        "author": "王建",
        "biography": "",
        "paragraphs": [
            "勸酒不依巡，明朝萬里人。轉江雲棧細，近驛板橋新。",
            "石冷啼猿影，松昏戲鹿塵。少年為客好，況是益州春。"
        ],
        "notes": [
            ""
        ],
        "volume": "卷二百九十九",
        "no#": 25
    },
    {
        "title": "新修道居",
        "author": "王建",
        "biography": "",
        "paragraphs": [
            "世間無所入，學道處新成。兩面有山色，六時聞磬聲。",
            "閑加經遍數，老愛字分明。若得離煩惱，焚香過一生。"
        ],
        "notes": [
            ""
        ],
        "volume": "卷二百九十九",
        "no#": 26
    },
    {
        "title": "贈洪誓師",
        "author": "王建",
        "biography": "",
        "paragraphs": [
            "老僧真古畫，閑坐語中聽。識病方書聖，諳山草木靈。",
            "人來多施藥，願滿不持經。相伴尋溪竹，秋苔襪履青。"
        ],
        "notes": [
            ""
        ],
        "volume": "卷二百九十九",
        "no#": 27
    },
    {
        "title": "題法雲禪院僧",
        "author": "王建",
        "biography": "",
        "paragraphs": [
            "不剃頭多日，禪來白髮長。合村迎住寺，同學乞修房。",
            "覺少持經力，憂無養病糧。上山猶得在，自解衲衣裳。"
        ],
        "notes": [
            ""
        ],
        "volume": "卷二百九十九",
        "no#": 28
    },
    {
        "title": "贈溪翁",
        "author": "王建",
        "biography": "",
        "paragraphs": [
            "溪田借四鄰，不省解憂身。看日和仙藥，書符救病人。",
            "伴僧齋過夏，中酒臥經旬。應得丹砂力，春來黑髮新。"
        ],
        "notes": [
            ""
        ],
        "volume": "卷二百九十九",
        "no#": 29
    },
    {
        "title": "謝李續主簿",
        "author": "王建",
        "biography": "",
        "paragraphs": [
            "館舍幸相近，因風及病身。一官雖隔水，四韻是同人。",
            "衰臥朦朧曉，貧居冷落春。少年無不好，莫恨滿頭塵。"
        ],
        "notes": [
            ""
        ],
        "volume": "卷二百九十九",
        "no#": 30
    },
    {
        "title": "寒食",
        "author": "王建",
        "biography": "",
        "paragraphs": [
            "田舍清明日，家家出火遲。白衫眠古巷，紅索搭高枝。",
            "紗帶生難結，銅釵重欲垂。斬新衣踏盡，還似去年時。"
        ],
        "notes": [
            ""
        ],
        "volume": "卷二百九十九",
        "no#": 31
    },
    {
        "title": "貽小尼師",
        "author": "王建",
        "biography": "",
        "paragraphs": [
            "新剃青頭髮，生來未掃眉。身輕禮拜穩，心慢記經遲。",
            "喚起猶侵曉，催齋已過時。春晴階下立，私地弄花枝。"
        ],
        "notes": [
            ""
        ],
        "volume": "卷二百九十九",
        "no#": 32
    },
    {
        "title": "惜歡",
        "author": "王建",
        "biography": "",
        "paragraphs": [
            "當歡須且歡，過後買應難。歲去停燈守，花開把火看。",
            "狂來欺酒淺，愁盡覺天寬。次第頭皆白，齊年人已殘。"
        ],
        "notes": [
            ""
        ],
        "volume": "卷二百九十九",
        "no#": 33
    },
    {
        "title": "山中惜花",
        "author": "王建",
        "biography": "",
        "paragraphs": [
            "忽看花漸稀，罪過酒醒時。尋覓風來處，驚張夜落時。",
            "遊絲纏故蕊，宿夜守空枝。開取當軒地，年年樹底期。"
        ],
        "notes": [
            ""
        ],
        "volume": "卷二百九十九",
        "no#": 34
    },
    {
        "title": "和武門下傷韋令孔雀",
        "author": "王建",
        "biography": "",
        "paragraphs": [
            "孤號秋閣陰，韋令在時禽。覓伴海山黑，思鄉橘柚深。",
            "舉頭聞舊曲，顧尾惜殘金。憔悴不飛去，重君池上心。"
        ],
        "notes": [
            ""
        ],
        "volume": "卷二百九十九",
        "no#": 35
    },
    {
        "title": "題所賃宅牡丹花",
        "author": "王建",
        "biography": "",
        "paragraphs": [
            "賃宅得花饒，初開恐是妖。粉光深紫膩，肉色退紅嬌。",
            "且願風留著，惟愁日炙燋。可憐零落蕊，收取作香燒。"
        ],
        "notes": [
            ""
        ],
        "volume": "卷二百九十九",
        "no#": 36
    },
    {
        "title": "隱者居",
        "author": "王建",
        "biography": "",
        "paragraphs": [
            "山人住處高，看日上蟠桃。雪縷青山脈，雲生白鶴毛。",
            "朱書護身咒，水噀斷邪刀。何物中長食，胡麻慢火熬。"
        ],
        "notes": [
            ""
        ],
        "volume": "卷二百九十九",
        "no#": 37
    },
    {
        "title": "昭應官舍",
        "author": "王建",
        "biography": "",
        "paragraphs": [
            "繞廳春草合，知道縣家閑。行見雨遮院，臥看人上山。",
            "避風新浴後，請假未醒間。朝客輕卑吏，從他不往還。"
        ],
        "notes": [
            ""
        ],
        "volume": "卷二百九十九",
        "no#": 38
    },
    {
        "title": "送嚴大夫赴桂州",
        "author": "王建",
        "biography": "",
        "paragraphs": [
            "嶺頭分界候，一半屬湘潭。水驛門旗出，山戀洞主參。",
            "辟邪犀角重，解酒荔枝甘。莫歎京華遠，安南更有南。"
        ],
        "notes": [
            ""
        ],
        "volume": "卷二百九十九",
        "no#": 39
    },
    {
        "title": "望行人",
        "author": "王建",
        "biography": "",
        "paragraphs": [
            "自從江樹秋，日日望江樓。夢見離珠浦，書來在桂州。",
            "不同魚比目，終恨水分流。久不開明鏡，多應是白頭。"
        ],
        "notes": [
            ""
        ],
        "volume": "卷二百九十九",
        "no#": 40
    },
    {
        "title": "塞上",
        "author": "王建",
        "biography": "",
        "paragraphs": [
            "漫漫複淒淒，黃沙暮漸迷。人當故鄉立，馬過舊營嘶。",
            "斷雁逢冰磧，回軍占雪溪。夜來山下哭，應是送降奚。"
        ],
        "notes": [
            ""
        ],
        "volume": "卷二百九十九",
        "no#": 41
    },
    {
        "title": "杜中丞書院新移小竹",
        "author": "王建",
        "biography": "",
        "paragraphs": [
            "此地本無竹，遠從山寺移。經年求養法，隔日記澆時。",
            "嫩綠卷新葉，殘黃收故枝。色經寒不動，聲與靜相宜。",
            "愛護出常數，稀稠看自知。貧來緣未有，客散獨行遲。"
        ],
        "notes": [
            ""
        ],
        "volume": "卷二百九十九",
        "no#": 42
    },
    {
        "title": "同於汝錫賞白牡丹",
        "author": "王建",
        "biography": "",
        "paragraphs": [
            "曉日花初吐，春寒白未凝。月光裁不得，蘇合點難勝。",
            "柔膩于雲葉，新鮮掩鶴膺。統心黃倒暈，側莖紫重棱。",
            "乍斂看如睡，初開問欲應。並香幽蕙死，比豔美人憎。",
            "價數千金貴，形相兩眼疼。自知顏色好，愁被彩光淩。"
        ],
        "notes": [
            ""
        ],
        "volume": "卷二百九十九",
        "no#": 43
    },
    {
        "title": "送吳郎中赴忠州",
        "author": "王建",
        "biography": "",
        "paragraphs": [
            "西台複南省，清白上天知。家每因窮散，官多為直移。",
            "遙邊過驛近，買藥出城遲。朝野憑人別，親情伴酒悲。",
            "故園愁去後，白髮想回時。何處忠州界，山頭卓望旗。"
        ],
        "notes": [
            ""
        ],
        "volume": "卷二百九十九",
        "no#": 44
    },
    {
        "title": "照鏡",
        "author": "王建",
        "biography": "",
        "paragraphs": [
            "終日自纏繞，此身無適緣。萬愁生旅夜，百病湊衰年。",
            "少睡憎明屋，慵行待暖天。癢頭梳有虱，風耳炙聞蟬。",
            "搖白方多錯，回金法不全。家貧何所戀，時在老僧邊。"
        ],
        "notes": [
            ""
        ],
        "volume": "卷二百九十九",
        "no#": 45
    },
    {
        "title": "秋日送杜虔州",
        "author": "王建",
        "biography": "",
        "paragraphs": [
            "憶得宿新宅，別來餘蕙香。初聞守郡遠，一日臥空床。",
            "野驛煙火濕，路人消息狂。山樓添鼓角，村柵立旗槍。",
            "晚渚露荷敗，早衙風桂涼。謝家章句出，江月少輝光。"
        ],
        "notes": [
            ""
        ],
        "volume": "卷二百九十九",
        "no#": 46
    },
    {
        "title": "送鄭權尚書南海",
        "author": "王建",
        "biography": "",
        "paragraphs": [
            "七郡雙旌貴，人皆不憶回。戍頭龍腦鋪，關口象牙堆。",
            "敕設熏爐出，蠻辭咒節開。市喧山賊破，金賤海船來。",
            "白氎家家織，紅蕉處處栽。已將身報國，莫起望鄉台。"
        ],
        "notes": [
            ""
        ],
        "volume": "卷二百九十九",
        "no#": 47
    },
    {
        "title": "題別遺愛草堂兼呈李十使君",
        "author": "王建",
        "biography": "",
        "paragraphs": [
            "曾住爐峰下，書堂對藥台。斬新蘿徑合，依舊竹窗開。",
            "砌水親看決，池荷手自栽。五年方暫至，一宿又須回。",
            "縱未長歸得，猶勝不到來。君家白鹿洞，聞道亦生苔。"
        ],
        "notes": [
            ""
        ],
        "volume": "卷二百九十九",
        "no#": 48
    },
    {
        "title": "賞牡丹",
        "author": "王建",
        "biography": "",
        "paragraphs": [
            "此花名價別，開豔益皇都。香遍苓菱死，紅燒躑躅枯。",
            "軟光籠細脈，妖色暖鮮膚。滿蕊攢黃粉，含棱縷絳蘇。",
            "好和熏禦服，堪畫入宮圖。晚態愁新婦，殘妝望病夫。",
            "教人知個數，留客賞斯須。一夜輕風起，千金買亦無。"
        ],
        "notes": [
            ""
        ],
        "volume": "卷二百九十九",
        "no#": 49
    }
]