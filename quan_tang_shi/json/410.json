[
    {
        "title": "獨遊",
        "author": "元稹",
        "biography": "",
        "paragraphs": [
            "遠地難逢侶，閒人且獨行。上山隨老鶴，接酒待殘鶯。",
            "花當西施面，泉勝衛玠清。鵜鶘滿春野，無限好同聲。"
        ],
        "notes": [
            ""
        ],
        "volume": "卷四百一十",
        "no#": 1
    },
    {
        "title": "洞庭湖",
        "author": "元稹",
        "biography": "",
        "paragraphs": [
            "人生除泛海，便到洞庭波。駕浪沉西日，吞空接曙河。",
            "虞巡竟安在，軒樂詎曾過。唯有君山下，狂風萬古多。"
        ],
        "notes": [
            ""
        ],
        "volume": "卷四百一十",
        "no#": 2
    },
    {
        "title": "雪天",
        "author": "元稹",
        "biography": "",
        "paragraphs": [
            "故鄉千里夢，往事萬重悲。小雪沉陰夜，閑窗老病時。",
            "獨聞歸去雁，偏詠別來詩。慚愧紅妝女，頻驚兩鬢絲。"
        ],
        "notes": [
            ""
        ],
        "volume": "卷四百一十",
        "no#": 3
    },
    {
        "title": "贈熊士登",
        "author": "元稹",
        "biography": "",
        "paragraphs": [
            "平生本多思，況複老逢春。今日梅花下，他鄉值故人。"
        ],
        "notes": [
            ""
        ],
        "volume": "卷四百一十",
        "no#": 4
    },
    {
        "title": "別嶺南熊判官",
        "author": "元稹",
        "biography": "",
        "paragraphs": [
            "十年常遠道，不忍別離聲。況複三巴外，仍逢萬里行。",
            "桐花新雨氣，梨葉晚春晴。到海知何日，風波從此生。"
        ],
        "notes": [
            ""
        ],
        "volume": "卷四百一十",
        "no#": 5
    },
    {
        "title": "水上寄樂天",
        "author": "元稹",
        "biography": "",
        "paragraphs": [
            "眼前明月水，先入漢江流。漢水流江海，西江過庾樓。",
            "庾樓今夜月，君豈在樓頭。萬一樓頭望，還應望我愁。"
        ],
        "notes": [
            ""
        ],
        "volume": "卷四百一十",
        "no#": 6
    },
    {
        "title": "夏陽亭臨望，寄河陽侍禦堯",
        "author": "元稹",
        "biography": "",
        "paragraphs": [
            "望遠音書絕，臨川意緒長。殷勤眼前水，千里到河陽。"
        ],
        "notes": [
            ""
        ],
        "volume": "卷四百一十",
        "no#": 7
    },
    {
        "title": "日高睡",
        "author": "元稹",
        "biography": "",
        "paragraphs": [
            "隔是身如夢，頻來不為名。憐君近南住，時得到山行。"
        ],
        "notes": [
            ""
        ],
        "volume": "卷四百一十",
        "no#": 8
    },
    {
        "title": "輞川",
        "author": "元稹",
        "biography": "",
        "paragraphs": [
            "世累為身累，閑忙不自由。殷勤輞川水，何事出山流。"
        ],
        "notes": [
            ""
        ],
        "volume": "卷四百一十",
        "no#": 9
    },
    {
        "title": "天壇歸",
        "author": "元稹",
        "biography": "",
        "paragraphs": [
            "為結區中累，因辭洞裏花。還來舊城郭，煙火萬人家。"
        ],
        "notes": [
            ""
        ],
        "volume": "卷四百一十",
        "no#": 10
    },
    {
        "title": "雨後",
        "author": "元稹",
        "biography": "",
        "paragraphs": [
            "倦寢數殘更，孤燈暗又明。竹梢餘雨重，時複拂簾驚。"
        ],
        "notes": [
            ""
        ],
        "volume": "卷四百一十",
        "no#": 11
    },
    {
        "title": "晴日",
        "author": "元稹",
        "biography": "",
        "paragraphs": [
            "多病苦虛羸，晴明強展眉。讀書心緒少，閑臥日長時。"
        ],
        "notes": [
            ""
        ],
        "volume": "卷四百一十",
        "no#": 12
    },
    {
        "title": "直台",
        "author": "元稹",
        "biography": "",
        "paragraphs": [
            "麋入神羊隊，鳥驚海鷺眠。仍教百餘日，迎送直廳前。"
        ],
        "notes": [
            ""
        ],
        "volume": "卷四百一十",
        "no#": 13
    },
    {
        "title": "行宮",
        "author": "元稹",
        "biography": "",
        "paragraphs": [
            "寥落古行宮，宮花寂寞紅。白頭宮女在，閑坐說玄宗。"
        ],
        "notes": [
            ""
        ],
        "volume": "卷四百一十",
        "no#": 14
    },
    {
        "title": "醉行",
        "author": "元稹",
        "biography": "",
        "paragraphs": [
            "秋風方索漠，霜貌足暌攜。今日騎驄馬，街中醉蹋泥。"
        ],
        "notes": [
            ""
        ],
        "volume": "卷四百一十",
        "no#": 15
    },
    {
        "title": "指巡胡",
        "author": "元稹",
        "biography": "",
        "paragraphs": [
            "遣悶多憑酒，公心只仰胡。挺身唯直指，無意獨欺愚。"
        ],
        "notes": [
            ""
        ],
        "volume": "卷四百一十",
        "no#": 16
    },
    {
        "title": "飲新酒",
        "author": "元稹",
        "biography": "",
        "paragraphs": [
            "聞君新酒熟，況值菊花秋。莫怪平生志，圖銷盡日愁。"
        ],
        "notes": [
            ""
        ],
        "volume": "卷四百一十",
        "no#": 17
    },
    {
        "title": "香球",
        "author": "元稹",
        "biography": "",
        "paragraphs": [
            "順俗唯團轉，居中莫動搖。愛君心不惻，猶訝火長燒。"
        ],
        "notes": [
            ""
        ],
        "volume": "卷四百一十",
        "no#": 18
    },
    {
        "title": "景申秋八首",
        "author": "元稹",
        "biography": "",
        "paragraphs": [
            "年年秋意緒，多向雨中生。漸欲煙火近，稍憐衣服輕。",
            "詠詩閑處立，憶事夜深行。濩落尋常慣，淒涼別為情。",
            "蚊幌雨來卷，燭蛾燈上稀。啼兒冷秋簟，思婦問寒衣。",
            "簾斷螢火入，窗明蝙蝠飛。良辰日夜去，漸與壯心違。",
            "嗢嗢簷溜凝，丁丁窗雨繁。枕傾筒簟滑，幔颭案燈翻。",
            "喚魘兒難覺，吟詩婢苦煩。強眠終不著，閑臥暗消魂。",
            "瓶瀉高簷雨，窗來激箭風。病憎燈火暗，寒覺薄幃空。",
            "婢報樵蘇竭，妻愁院落通。老夫慵計數，教想蔡城東。",
            "風頭難著枕，病眼厭看書。無酒銷長夜，回燈照小餘。",
            "三元推廢王，九曜入乘除。廊廟應多算，參差斡太虛。",
            "經雨籬落壞，入秋田地荒。竹垂哀折節，蓮敗惜空房。",
            "小片慈菇白，低叢柚子黃。眼前撩亂輩，無不是同鄉。",
            "雨柳枝枝弱，風光片片斜。蜻蜓憐曉露，蛺蝶戀秋花。",
            "饑啅空籬雀，寒棲滿樹鴉。荒涼池館內，不似有人家。",
            "病苦十年後，連陰十日餘。人方教作鼠，天豈遣為魚。",
            "鮫綻酆城劍，蟲凋鬼火書。出聞泥濘盡，何地不摧車。"
        ],
        "notes": [
            ""
        ],
        "volume": "卷四百一十",
        "no#": 19
    },
    {
        "title": "遣行十首",
        "author": "元稹",
        "biography": "",
        "paragraphs": [
            "慘切風雨夕，沉吟離別情。燕辭前日社，蟬是每年聲。",
            "暗淚深相感，危心亦自驚。不如元不識，俱作路人行。",
            "十五年前事，恓惶無限情。病僮更借出，羸馬共馳聲。",
            "射葉楊才破，聞弓雁已驚。小年辛苦學，求得苦辛行。",
            "徙倚簷宇下，思量去住情。暗螢穿竹見，斜雨隔窗聲。",
            "就枕回轉數，聞雞撩亂驚。一家同草草，排比送君行。",
            "已愴朋交別，複懷兒女情。相兄亦相舊，同病又同聲。",
            "白髮年年剩，秋蓬處處驚。不堪身漸老，頻送異鄉行。",
            "塞上風雨思，城中兄弟情。北隨鵷立位，南送雁來聲。",
            "遇適尤兼恨，聞書喜複驚。唯應遙料得，知我伴君行。",
            "暮欲歌吹樂，暗沖泥水情。稻花秋雨氣，江石夜灘聲。",
            "犬吠穿籬出，鷗眠起水驚。愁君明月夜，獨自入山行。",
            "七過褒城驛，回回各為情。八年身世夢，一種水風聲。",
            "尋覓詩章在，思量歲月驚。更悲西塞別，終夜繞池行。",
            "褒縣驛前境，曲江池上情。南堤衰柳意，西寺晚鐘聲。",
            "雲水興方遠，風波心已驚。可憐皆老大，不得自由行。",
            "見說巴風俗，都無漢性情。猿聲蘆管調，羌笛竹雞聲。",
            "迎候人應少，平安火莫驚。每逢危棧處，須作貫魚行。",
            "聞道陰平郡，翛然古戍情。橋兼麋鹿蹋，山應鼓鼙聲。",
            "羌婦梳頭緊，蕃牛護尾驚。憐君閑悶極，只傍白江行。"
        ],
        "notes": [
            ""
        ],
        "volume": "卷四百一十",
        "no#": 20
    },
    {
        "title": "生春二十首",
        "author": "元稹",
        "biography": "",
        "paragraphs": [
            "何處生春早，春生雲色中。籠蔥閑著水，晻淡欲隨風。",
            "度曉分霞態，餘光庇雪融。晚來低漠漠，渾欲泥幽叢。",
            "何處生春早，春生漫雪中。渾無到地片，唯逐入樓風。",
            "屋上些些薄，池心旋旋融。自悲銷散盡，誰假入蘭叢。",
            "何處生春早，春生霽色中。遠林橫返照，高樹亞東風。",
            "水凍霜威庇，泥新地氣融。漸知殘雪薄，杪近最憐叢。",
            "何處生春早，春生曙火中。星圍分暗陌，煙氣滿晴風。",
            "宮樹棲鴉亂，城樓帶雪融。競排閶闔側，珂傘自相叢。",
            "何處生春早，春生曉禁中。殿階龍旆日，漏閣寶箏風。",
            "藥樹香煙重，天顏瑞氣融。柳梅渾未覺，青紫已叢叢。",
            "何處生春早，春生江路中。雨移臨浦市，晴候過湖風。",
            "蘆筍錐猶短，淩澌玉漸融。數宗船載足，商婦兩眉叢。",
            "何處生春早，春生野墅中。病翁閑向日，征婦懶成風。",
            "斫筤天雖暖，穿區凍未融。鞭牛縣門外，爭土蓋蠶叢。",
            "何處生春早，春生冰岸中。尚憐扶臘雪，漸覺受東風。",
            "織女雲橋斷，波神玉貌融。便成嗚咽去，流恨與蓮叢。",
            "何處生春早，春生柳眼中。芽新才綻日，茸短未含風。",
            "綠誤眉心重，黃驚蠟淚融。碧條殊未合，愁緒已先叢。",
            "何處生春早，春生梅援中。蕊排難犯雪，香乞擬來風。",
            "隴迥羌聲怨，江遙客思融。年年最相惱，緣未有諸叢。",
            "何處生春早，春生鳥思中。鵲巢移舊歲，鳶羽旋高風。",
            "鴻雁驚沙暖，鴛鴦愛水融。最憐雙翡翠，飛入小梅叢。",
            "何處生春早，春生池榭中。鏤瓊冰陷日，文縠水回風。",
            "柳愛和身動，梅愁合樹融。草芽猶未出，挑得小萱叢。",
            "何處生春早，春生稚戲中。亂騎殘爆竹，爭唾小旋風。",
            "罵雨愁妨走，呵冰喜旋融。女兒針線盡，偷學五辛叢。",
            "何處生春早，春生人意中。曉妝雖近火，晴戲漸憐風。",
            "暗入心情懶，先添酒思融。預知花好惡，偏在最深叢。",
            "何處生春早，春生半睡中。見燈如見霧，聞雨似聞風。",
            "開眼猶殘夢，抬身便恐融。卻成雙翅蝶，還繞庳花叢。",
            "何處生春早，春生曉鏡中。手寒勻麵粉，鬟動倚簾風。",
            "宿霧梅心滴，朝光幕上融。思牽梳洗懶，空拔綠絲叢。",
            "何處生春早，春生綺戶中。玉櫳穿細日，羅幔張輕風。",
            "柳軟腰支嫩，梅香密氣融。獨眠傍妒物，偷鏟合歡叢。",
            "何處生春早，春生老病中。土膏蒸足腫，天暖癢頭風。",
            "似覺肌膚展，潛知血氣融。又添新一歲，衰白轉成叢。",
            "何處生春早，春生客思中。旅魂驚北雁，鄉信是東風。",
            "縱有心灰動，無由鬢雪融。未知開眼日，空繞未開叢。",
            "何處生春早，春生蒙雨中。裛塵微有氣，拂面細如風。",
            "柳誤啼珠密，梅驚粉汗融。滿空愁淡淡，應豫憶芳叢。"
        ],
        "notes": [
            ""
        ],
        "volume": "卷四百一十",
        "no#": 21
    },
    {
        "title": "嘉陵水",
        "author": "元稹",
        "biography": "",
        "paragraphs": [
            "爾是無心水，東流有恨無。我心無說處，也共爾何殊。"
        ],
        "notes": [
            ""
        ],
        "volume": "卷四百一十",
        "no#": 22
    },
    {
        "title": "漫天嶺贈僧",
        "author": "元稹",
        "biography": "",
        "paragraphs": [
            "五上兩漫天，因師懺業緣。漫天無盡日，浮世有窮年。"
        ],
        "notes": [
            ""
        ],
        "volume": "卷四百一十",
        "no#": 23
    },
    {
        "title": "百牢關",
        "author": "元稹",
        "biography": "",
        "paragraphs": [
            "天上無窮路，生期七十間。那堪九年內，五度百牢關。"
        ],
        "notes": [
            ""
        ],
        "volume": "卷四百一十",
        "no#": 24
    },
    {
        "title": "二月十九日酬王十八全素",
        "author": "元稹",
        "biography": "",
        "paragraphs": [
            "君念世上川，嗟予老瘴天。那堪十日內，又長白頭年。"
        ],
        "notes": [
            ""
        ],
        "volume": "卷四百一十",
        "no#": 25
    },
    {
        "title": "滎陽鄭公以稹寓居嚴茅有池塘之勝寄詩四首因有意獻",
        "author": "元稹",
        "biography": "",
        "paragraphs": [
            "激射分流闊，灣環此地多。暫停隨梗浪，猶閱敗霜荷。",
            "恨阻還江勢，思深到海波。自傷才畎澮，其奈贈珠何。"
        ],
        "notes": [
            ""
        ],
        "volume": "卷四百一十",
        "no#": 26
    },
    {
        "title": "酬樂天寄蘄州簟",
        "author": "元稹",
        "biography": "",
        "paragraphs": [
            "蘄簟未經春，君先拭翠筠。知為熱時物，預與瘴中人。",
            "碾玉連心潤，編牙小片珍。霜凝青汗簡，冰透碧遊鱗。",
            "水魄輕涵黛，琉璃薄帶塵。夢成傷冷滑，驚臥老龍身。"
        ],
        "notes": [
            ""
        ],
        "volume": "卷四百一十",
        "no#": 27
    },
    {
        "title": "酬李浙西先因從事見寄之作",
        "author": "元稹",
        "biography": "",
        "paragraphs": [
            "近日金鑾直，親於漢珥貂。內人傳帝命，丞相讓吾僚。",
            "浙郡懸旌遠，長安諭日遙。因君蕊珠贈，還一夢煙霄。"
        ],
        "notes": [
            ""
        ],
        "volume": "卷四百一十",
        "no#": 28
    },
    {
        "title": "酬周從事望海亭見寄",
        "author": "元稹",
        "biography": "",
        "paragraphs": [
            "年老無流輩，行稀足薜蘿。熱時憐水近，高處見山多。",
            "衣袖長堪舞，喉嚨轉解歌。不辭狂複醉，人世有風波。"
        ],
        "notes": [
            ""
        ],
        "volume": "卷四百一十",
        "no#": 29
    },
    {
        "title": "代杭民答樂天",
        "author": "元稹",
        "biography": "",
        "paragraphs": [
            "翠幕籠斜日，朱衣儼別筵。管弦淒欲罷，城郭望依然。",
            "路溢新城市，農開舊廢田。春坊幸無事，何惜借三年。"
        ],
        "notes": [
            ""
        ],
        "volume": "卷四百一十",
        "no#": 30
    }
]