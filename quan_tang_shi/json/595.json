[
    {
        "title": "早春山行",
        "author": "于武陵",
        "biography": "",
        "paragraphs": [
            "江草暖初綠，雁行皆北飛。異鄉那久客，野鳥尚思歸。",
            "十載過如夢，素心應已違。行行家漸遠，更苦得書稀。"
        ],
        "notes": [
            ""
        ],
        "volume": "卷五百九十五",
        "no#": 1
    },
    {
        "title": "宿友生林居因懷賈區",
        "author": "于武陵",
        "biography": "",
        "paragraphs": [
            "繞屋樹森森，多棲紫閣禽。暫過當永夜，微得話前心。",
            "入楚行應遠，經湘恨必深。那堪對寒燭，更賦別離吟。"
        ],
        "notes": [
            ""
        ],
        "volume": "卷五百九十五",
        "no#": 2
    },
    {
        "title": "贈賣松人",
        "author": "于武陵",
        "biography": "",
        "paragraphs": [
            "入市雖求利，憐君意獨真。劚將寒澗樹，賣與翠樓人。",
            "瘦葉幾經雪，淡花應少春。長安重桃李，徒染六街塵。"
        ],
        "notes": [
            ""
        ],
        "volume": "卷五百九十五",
        "no#": 3
    },
    {
        "title": "友人南游不回因而有寄",
        "author": "于武陵",
        "biography": "",
        "paragraphs": [
            "相思春樹綠，千里亦依依。鄠杜月頻滿，瀟湘人未歸。",
            "桂花風半落，煙草蝶雙飛。一別無消息，水南車跡稀。"
        ],
        "notes": [
            ""
        ],
        "volume": "卷五百九十五",
        "no#": 4
    },
    {
        "title": "送酂縣董明府之任",
        "author": "于武陵",
        "biography": "",
        "paragraphs": [
            "南北行已久，憐君知苦辛。萬家同草木，三載得陽春。",
            "東道聽遊子，夷門歌主人。空持語相送，應怪不沾巾。"
        ],
        "notes": [
            ""
        ],
        "volume": "卷五百九十五",
        "no#": 5
    },
    {
        "title": "山上樹",
        "author": "于武陵",
        "biography": "",
        "paragraphs": [
            "日暖上山路，鳥啼知已春。忽逢幽隱處，如見獨醒人。",
            "石冷開常晚，風多落亦頻。樵夫應不識，歲久伐為薪。"
        ],
        "notes": [
            ""
        ],
        "volume": "卷五百九十五",
        "no#": 6
    },
    {
        "title": "長信宮二首",
        "author": "于武陵",
        "biography": "",
        "paragraphs": [
            "簟涼秋氣初，長信恨何如。拂黛月生指，解鬟雲滿梳。",
            "一從悲畫扇，幾度泣前魚。坐聽南宮樂，涼風搖翠裾。",
            "一失輦前恩，綺羅生暗塵。惟應深夜月，獨伴向隅人。",
            "長信翠蛾老，昭陽紅粉新。君心似秋節，不使草長春。"
        ],
        "notes": [
            ""
        ],
        "volume": "卷五百九十五",
        "no#": 7
    },
    {
        "title": "洛陽道",
        "author": "于武陵",
        "biography": "",
        "paragraphs": [
            "浮世若浮雲，千回故複新。旋添青草塚，更有白頭人。",
            "歲暮容將老，雪晴山欲春。行行車與馬，不盡洛陽塵。"
        ],
        "notes": [
            ""
        ],
        "volume": "卷五百九十五",
        "no#": 8
    },
    {
        "title": "東門路",
        "author": "于武陵",
        "biography": "",
        "paragraphs": [
            "東門車馬路，此路在浮沉。白日若不落，紅塵應更深。",
            "從來名利地，皆起是非心。所以青青草，年年生漢陰。"
        ],
        "notes": [
            ""
        ],
        "volume": "卷五百九十五",
        "no#": 9
    },
    {
        "title": "江樓春望",
        "author": "于武陵",
        "biography": "",
        "paragraphs": [
            "樓下長江路，舟車晝不閑。鳥聲非故國，春色是他山。",
            "一望雲複水，幾重河與關。愁心隨落日，萬里各西還。"
        ],
        "notes": [
            ""
        ],
        "volume": "卷五百九十五",
        "no#": 10
    },
    {
        "title": "洛中晴望",
        "author": "于武陵",
        "biography": "",
        "paragraphs": [
            "九陌盡風塵，囂囂晝複昏。古今人不斷，南北路長存。",
            "葉落上陽樹，草衰金穀園。亂鴉歸未已，殘日半前軒。"
        ],
        "notes": [
            ""
        ],
        "volume": "卷五百九十五",
        "no#": 11
    },
    {
        "title": "西歸",
        "author": "于武陵",
        "biography": "",
        "paragraphs": [
            "不系與舟閑，悠悠吳楚間。羞將新白髮，卻到舊青山。",
            "一葉忽離樹，幾人同入關。長安家尚在，秋至又西還。"
        ],
        "notes": [
            ""
        ],
        "volume": "卷五百九十五",
        "no#": 12
    },
    {
        "title": "南游",
        "author": "于武陵",
        "biography": "",
        "paragraphs": [
            "窮秋幾日雨，處處生蒼苔。舊國寄書後，涼天方雁來。",
            "露繁山草濕，洲暖水花開。去盡同行客，一帆猶未回。"
        ],
        "notes": [
            ""
        ],
        "volume": "卷五百九十五",
        "no#": 13
    },
    {
        "title": "南遊有感",
        "author": "于武陵",
        "biography": "",
        "paragraphs": [
            "杜陵無厚業，不得駐車輪。重到曾遊處，多非舊主人。",
            "東風千嶺樹，西日一洲蘋。又渡湘江去，湘江水複春。"
        ],
        "notes": [
            ""
        ],
        "volume": "卷五百九十五",
        "no#": 14
    },
    {
        "title": "夜泊湘江",
        "author": "于武陵",
        "biography": "",
        "paragraphs": [
            "北風吹楚樹，此地獨先秋。何事屈原恨，不隨湘水流。",
            "涼天生片月，竟夕伴孤舟。一作南行客，無成空白頭。"
        ],
        "notes": [
            ""
        ],
        "volume": "卷五百九十五",
        "no#": 15
    },
    {
        "title": "客中",
        "author": "于武陵",
        "biography": "",
        "paragraphs": [
            "楚人歌竹枝，遊子淚沾衣。異國久為客，寒宵頻夢歸。",
            "一封書未返，千樹葉皆飛。南過洞庭水，更應消息稀。"
        ],
        "notes": [
            ""
        ],
        "volume": "卷五百九十五",
        "no#": 16
    },
    {
        "title": "夜尋僧不遇",
        "author": "于武陵",
        "biography": "",
        "paragraphs": [
            "數歇度煙水，漸非塵俗間。泉聲入秋寺，月色遍寒山。",
            "石路幾回雪，竹房猶閉關。不知雙樹客，何處與雲閑。"
        ],
        "notes": [
            ""
        ],
        "volume": "卷五百九十五",
        "no#": 17
    },
    {
        "title": "訪道者不遇",
        "author": "于武陵",
        "biography": "",
        "paragraphs": [
            "人間惟此路，長得綠苔衣。及戶無行跡，游方應未歸。",
            "平生無限事，到此盡知非。獨倚松門久，陰雲昏翠微。"
        ],
        "notes": [
            ""
        ],
        "volume": "卷五百九十五",
        "no#": 18
    },
    {
        "title": "贈王隱者山居",
        "author": "于武陵",
        "biography": "",
        "paragraphs": [
            "石室掃無塵，人寰與此分。飛來南浦樹，半是華山雲。",
            "浮世幾多事，先生應不聞。寒山滿西日，空照雁成群。"
        ],
        "notes": [
            ""
        ],
        "volume": "卷五百九十五",
        "no#": 19
    },
    {
        "title": "寄北客",
        "author": "于武陵",
        "biography": "",
        "paragraphs": [
            "窮邊足風慘，何處醉樓臺。家去幾千里，月圓十二回。",
            "寒阡隨日遠，雪路向城開。遊子久無信，年年空雁來。"
        ],
        "notes": [
            ""
        ],
        "volume": "卷五百九十五",
        "no#": 20
    },
    {
        "title": "寄友人",
        "author": "于武陵",
        "biography": "",
        "paragraphs": [
            "長安清渭東，遊子跡重重。此去紅塵路，難尋君馬蹤。",
            "昔時輕一別，漸老貴相逢。應戀嵩陽住，嵩陽饒古松。"
        ],
        "notes": [
            ""
        ],
        "volume": "卷五百九十五",
        "no#": 21
    },
    {
        "title": "夜與故人別",
        "author": "于武陵",
        "biography": "",
        "paragraphs": [
            "白日去難駐，故人非舊容。今宵一別後，何處更相逢。",
            "過楚水千里，到秦山幾重。語來天又曉，月落滿城鐘。"
        ],
        "notes": [
            ""
        ],
        "volume": "卷五百九十五",
        "no#": 22
    },
    {
        "title": "別故人",
        "author": "于武陵",
        "biography": "",
        "paragraphs": [
            "行子與秋葉，各隨南北風。雖非千里別，還阻一宵同。",
            "過盡少年日，尚如長轉蓬。猶為布衣客，羞入故關中。"
        ],
        "notes": [
            ""
        ],
        "volume": "卷五百九十五",
        "no#": 23
    },
    {
        "title": "送客東歸",
        "author": "于武陵",
        "biography": "",
        "paragraphs": [
            "一聽遊子歌，秋計覺蹉跎。四海少平地，百川無定波。",
            "共驚年已暮，俱向客中多。又駕征輪去，東歸事若何。"
        ],
        "notes": [
            ""
        ],
        "volume": "卷五百九十五",
        "no#": 24
    },
    {
        "title": "過侯王故第",
        "author": "于武陵",
        "biography": "",
        "paragraphs": [
            "過此一酸辛，行人淚有痕。獨殘新碧樹，猶擁舊朱門。",
            "歌歇雲初散，簷空燕尚存。不知彈鋏客，何處感新恩。"
        ],
        "notes": [
            ""
        ],
        "volume": "卷五百九十五",
        "no#": 25
    },
    {
        "title": "孤雲",
        "author": "于武陵",
        "biography": "",
        "paragraphs": [
            "南北各萬里，有雲心更閑。因風離海上，伴月到人間。",
            "洛浦少高樹，長安無舊山。裴回不可駐，漠漠又空還。"
        ],
        "notes": [
            ""
        ],
        "volume": "卷五百九十五",
        "no#": 26
    },
    {
        "title": "遠水",
        "author": "于武陵",
        "biography": "",
        "paragraphs": [
            "悔作望南浦，望中生遠愁。因知人易老，為有水東流。",
            "欲附故鄉信，不逢歸客舟。萋萋兩岸草，又度一年秋。"
        ],
        "notes": [
            ""
        ],
        "volume": "卷五百九十五",
        "no#": 27
    },
    {
        "title": "詠蟬",
        "author": "于武陵",
        "biography": "",
        "paragraphs": [
            "江頭一聲起，芳歲已難留。聽此高林上，遙知故國秋。",
            "應催風落葉，似勸客回舟。不是新蟬苦，年年自有愁。"
        ],
        "notes": [
            ""
        ],
        "volume": "卷五百九十五",
        "no#": 28
    },
    {
        "title": "感情",
        "author": "于武陵",
        "biography": "",
        "paragraphs": [
            "青山長寂寞，南望獨高歌。四海故人盡，九原新壟多。",
            "西沉浮世日，東注逝川波。不使年華駐，此生能幾何。"
        ],
        "notes": [
            ""
        ],
        "volume": "卷五百九十五",
        "no#": 29
    },
    {
        "title": "早春日山居寄城郭知己",
        "author": "于武陵",
        "biography": "",
        "paragraphs": [
            "陽和潛發蕩寒陰，便使川原景象新。入戶風泉聲瀝瀝，",
            "雖有眼前詩酒興，遨遊爭得稱閒心。"
        ],
        "notes": [
            ""
        ],
        "volume": "卷五百九十五",
        "no#": 30
    },
    {
        "title": "勸酒",
        "author": "于武陵",
        "biography": "",
        "paragraphs": [
            "勸君金屈卮，滿酌不須辭。花發多風雨，人生足別離。"
        ],
        "notes": [
            ""
        ],
        "volume": "卷五百九十五",
        "no#": 31
    },
    {
        "title": "感懷",
        "author": "于武陵",
        "biography": "",
        "paragraphs": [
            "東風吹草色，空使客蹉跎。不設太平險，更應遊子多。",
            "幾傷行處淚，一曲醉中歌。盡向青門外，東隨渭水波。"
        ],
        "notes": [
            ""
        ],
        "volume": "卷五百九十五",
        "no#": 32
    },
    {
        "title": "友人亭松",
        "author": "于武陵",
        "biography": "",
        "paragraphs": [
            "俯仰不能去，如逢舊友同。曾因春雪散，見在華山中。",
            "何處有明月，訪君聽遠風。相將歸未得，各占石岩東。"
        ],
        "notes": [
            ""
        ],
        "volume": "卷五百九十五",
        "no#": 33
    },
    {
        "title": "遊中梁山",
        "author": "于武陵",
        "biography": "",
        "paragraphs": [
            "僻地好泉石，何人曾陸沈。不知青嶂外，更有白雲深。",
            "因此見喬木，幾回思舊林。殷勤猿與鳥，惟我獨何心。"
        ],
        "notes": [
            ""
        ],
        "volume": "卷五百九十五",
        "no#": 34
    },
    {
        "title": "尋山",
        "author": "于武陵",
        "biography": "",
        "paragraphs": [
            "到此絕車輪，萋萋草樹春。青山如有利，白石亦成塵。",
            "水闊應無路，松深不見人。如知巢與許，千載跡猶新。"
        ],
        "notes": [
            ""
        ],
        "volume": "卷五百九十五",
        "no#": 35
    },
    {
        "title": "宿江口",
        "author": "于武陵",
        "biography": "",
        "paragraphs": [
            "南渡人來絕，喧喧雁滿沙。自生江上月，長有客思家。",
            "半夜下霜岸，北風吹荻花。自驚歸夢斷，不得到天涯。"
        ],
        "notes": [
            ""
        ],
        "volume": "卷五百九十五",
        "no#": 36
    },
    {
        "title": "秋夜達蕭關",
        "author": "于武陵",
        "biography": "",
        "paragraphs": [
            "擾擾浮梁路，人忙月自閑。去年為塞客，今夜宿蕭關。",
            "辭國幾經歲，望鄉空見山。不知江葉下，又作布衣還。"
        ],
        "notes": [
            ""
        ],
        "volume": "卷五百九十五",
        "no#": 37
    },
    {
        "title": "斜谷道",
        "author": "于武陵",
        "biography": "",
        "paragraphs": [
            "亂峰連疊嶂，千里綠峨峨。蜀國路如此，遊人車亦過。",
            "遠煙當葉斂，驟雨逐風多。獨憶紫芝叟，臨風歌舊歌。"
        ],
        "notes": [
            ""
        ],
        "volume": "卷五百九十五",
        "no#": 38
    },
    {
        "title": "過百牢關貽舟中者",
        "author": "于武陵",
        "biography": "",
        "paragraphs": [
            "蜀國少平地，方思京洛間。遠為千里客，來度百牢關。",
            "帆影清江水，鈴聲碧草山。不因名與利，爾我各應閑。"
        ],
        "notes": [
            ""
        ],
        "volume": "卷五百九十五",
        "no#": 39
    },
    {
        "title": "客中覽鏡",
        "author": "于武陵",
        "biography": "",
        "paragraphs": [
            "何當開此鏡，即見發如絲。白日急於水，一年能幾時。",
            "每逢芳草處，長返故園遲。所以多為客，蹉跎欲怨誰。"
        ],
        "notes": [
            ""
        ],
        "volume": "卷五百九十五",
        "no#": 40
    },
    {
        "title": "長安逢隱者",
        "author": "于武陵",
        "biography": "",
        "paragraphs": [
            "征車千里至，碾遍六街塵。向此有營地，忽逢無事人。",
            "昔時顏未改，浮世路多新。且脫衣沽酒，終南山欲春。"
        ],
        "notes": [
            ""
        ],
        "volume": "卷五百九十五",
        "no#": 41
    },
    {
        "title": "與僧話舊",
        "author": "于武陵",
        "biography": "",
        "paragraphs": [
            "草堂前有山，一見一相寬。處世貴僧靜，青松因歲寒。",
            "他山逢舊侶，盡日話長安。所以閑行跡，千回繞藥欄。"
        ],
        "notes": [
            ""
        ],
        "volume": "卷五百九十五",
        "no#": 42
    },
    {
        "title": "贈王道士",
        "author": "于武陵",
        "biography": "",
        "paragraphs": [
            "日日市朝路，何時無苦辛。不隨丹灶客，終作白頭人。",
            "浮世度千載，桃源方一春。歸來華表上，應笑北邙塵。"
        ],
        "notes": [
            ""
        ],
        "volume": "卷五百九十五",
        "no#": 43
    },
    {
        "title": "匣中琴",
        "author": "于武陵",
        "biography": "",
        "paragraphs": [
            "世人無正心，蟲網匣中琴。何以經時廢，非為娛耳音。",
            "獨令高韻在，誰感隙塵深。應是南風曲，聲聲不合今。"
        ],
        "notes": [
            ""
        ],
        "volume": "卷五百九十五",
        "no#": 44
    },
    {
        "title": "過洛陽城",
        "author": "于武陵",
        "biography": "",
        "paragraphs": [
            "古來利與名，俱在洛陽城。九陌鼓初起，萬車輪已行。",
            "周秦時幾變，伊洛水猶清。二月中橋路，鳥啼春草生。"
        ],
        "notes": [
            ""
        ],
        "volume": "卷五百九十五",
        "no#": 45
    },
    {
        "title": "望月",
        "author": "于武陵",
        "biography": "",
        "paragraphs": [
            "離家凡幾宵，一望一寥寥。新魄又將滿，故鄉應漸遙。",
            "獨臨彭蠡水，遠憶洛陽橋。更有乘舟客，淒然亦駐橈。"
        ],
        "notes": [
            ""
        ],
        "volume": "卷五百九十五",
        "no#": 46
    },
    {
        "title": "王將軍宅夜聽歌",
        "author": "于武陵",
        "biography": "",
        "paragraphs": [
            "朱檻滿明月，美人歌落梅。忽驚塵起處，疑有鳳飛來。",
            "一曲聽初徹，幾年愁暫開。東南正雲雨，不得見陽臺。"
        ],
        "notes": [
            ""
        ],
        "volume": "卷五百九十五",
        "no#": 47
    },
    {
        "title": "長信宮",
        "author": "于武陵",
        "biography": "",
        "paragraphs": [
            "莫問古宮名，古宮空有城。惟應東去水，不改舊時聲。"
        ],
        "notes": [
            ""
        ],
        "volume": "卷五百九十五",
        "no#": 48
    },
    {
        "title": "高樓",
        "author": "于武陵",
        "biography": "",
        "paragraphs": [
            "遠天明月出，照此誰家樓。上有羅衣裳，涼風吹不休。"
        ],
        "notes": [
            ""
        ],
        "volume": "卷五百九十五",
        "no#": 49
    }
]