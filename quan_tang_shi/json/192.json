[
    {
        "title": "登高望洛城作",
        "author": "韋應物",
        "biography": "",
        "paragraphs": [
            "高臺造雲端，遐瞰週四垠。雄都定鼎地，勢據萬國尊。",
            "河岳出雲雨，土圭酌乾坤。舟通南越貢，城背北邙原。",
            "帝宅夾清洛，丹霞捧朝暾。蔥蘢瑤台榭，窈窕雙闕門。",
            "十載構屯難，兵戈若雲屯。膏腴滿榛蕪，比屋空毀垣。",
            "聖主乃東眷，俾賢拯元元。熙熙居守化，泛泛太府恩。",
            "至損當受益，苦寒必生溫。平明四城開，稍見市井喧。",
            "坐感理亂跡，永懷經濟言。吾生自不達，空鳥何翩翻。",
            "天高水流遠，日晏城郭昏。裴回訖旦夕，聊用寫憂煩。"
        ],
        "notes": [
            ""
        ],
        "volume": "卷一百九十二",
        "no#": 1
    },
    {
        "title": "同德寺閣集眺",
        "author": "韋應物",
        "biography": "",
        "paragraphs": [
            "芳節欲雲晏，游遨樂相從。高閣照丹霞，飀飀含遠風。",
            "寂寥氛氳廓，超忽神慮空。旭日霽皇州，岧嶢見兩宮。",
            "嵩少多秀色，群山莫與崇。三川浩東注，瀍澗亦來同。",
            "陰陽降大和，宇宙得其中。舟車滿川陸，四國靡不通。",
            "舊堵今既葺，庶氓亦已豐。周覽思自奮，行當遇時邕。"
        ],
        "notes": [
            ""
        ],
        "volume": "卷一百九十二",
        "no#": 2
    },
    {
        "title": "登寶意寺上方舊遊",
        "author": "韋應物",
        "biography": "",
        "paragraphs": [
            "翠嶺香台出半天，萬家煙樹滿晴川。",
            "諸僧近住不相識，坐聽微鐘記往年。"
        ],
        "notes": [
            ""
        ],
        "volume": "卷一百九十二",
        "no#": 3
    },
    {
        "title": "登樂遊廟作",
        "author": "韋應物",
        "biography": "",
        "paragraphs": [
            "高原出東城，鬱鬱見咸陽。上有千載事，乃自漢宣皇。",
            "頹壖久淩遲，陳跡翳丘荒。春草雖複綠，驚風但飄揚。",
            "周覽京城內，雙闕起中央。微鐘何處來，暮色忽蒼蒼。",
            "歌吹喧萬井，車馬塞康莊。昔人豈不爾，百世同一傷。",
            "歸當守沖漠，跡寓心自忘。"
        ],
        "notes": [
            ""
        ],
        "volume": "卷一百九十二",
        "no#": 4
    },
    {
        "title": "登西南岡卜居遇雨尋竹浪至灃壖縈帶數里清流茂樹雲物可賞",
        "author": "韋應物",
        "biography": "",
        "paragraphs": [
            "登高創危構，林表見川流。微雨颯已至，蕭條川氣秋。",
            "下尋密竹盡，忽曠沙際遊。紆曲水分野，綿延稼盈疇。",
            "寒花明廢墟，樵牧笑榛丘。雲水成陰澹，竹樹更清幽。",
            "適自戀佳賞，複茲永日留。"
        ],
        "notes": [
            ""
        ],
        "volume": "卷一百九十二",
        "no#": 5
    },
    {
        "title": "灃上與幼遐月夜登西岡玩花",
        "author": "韋應物",
        "biography": "",
        "paragraphs": [
            "置酒臨高隅，佳人自城闕。已玩滿川花，還看滿川月。",
            "花月方浩然，賞心何由歇。"
        ],
        "notes": [
            ""
        ],
        "volume": "卷一百九十二",
        "no#": 6
    },
    {
        "title": "臺上遲客",
        "author": "韋應物",
        "biography": "",
        "paragraphs": [
            "高臺一悄望，遠樹間朝暉。但見東西騎，坐令心賞違。",
            "始霽郊原綠，暮春啼鳥稀。徒然對芳物，何能獨醉歸。"
        ],
        "notes": [
            ""
        ],
        "volume": "卷一百九十二",
        "no#": 7
    },
    {
        "title": "登樓",
        "author": "韋應物",
        "biography": "",
        "paragraphs": [
            "茲樓日登眺，流歲暗蹉跎。坐厭淮南守，秋山紅樹多。"
        ],
        "notes": [
            ""
        ],
        "volume": "卷一百九十二",
        "no#": 8
    },
    {
        "title": "善福寺閣",
        "author": "韋應物",
        "biography": "",
        "paragraphs": [
            "殘霞照高閣，青山出遠林。晴明一登望，瀟灑此幽襟。"
        ],
        "notes": [
            ""
        ],
        "volume": "卷一百九十二",
        "no#": 9
    },
    {
        "title": "樓中月夜",
        "author": "韋應物",
        "biography": "",
        "paragraphs": [
            "端令倚懸檻，長望抱沉憂。寧知故園月，今夕在茲樓。",
            "衰蓮送餘馥，華露湛新秋。坐見蒼林變，清輝愴已休。"
        ],
        "notes": [
            ""
        ],
        "volume": "卷一百九十二",
        "no#": 10
    },
    {
        "title": "寒食後北樓作",
        "author": "韋應物",
        "biography": "",
        "paragraphs": [
            "園林過新節，風花亂高閣。遙聞擊鼓聲，蹴鞠軍中樂。"
        ],
        "notes": [
            ""
        ],
        "volume": "卷一百九十二",
        "no#": 11
    },
    {
        "title": "西樓",
        "author": "韋應物",
        "biography": "",
        "paragraphs": [
            "高閣一長望，故園何日歸。煙塵擁函穀，秋雁過來稀。"
        ],
        "notes": [
            ""
        ],
        "volume": "卷一百九十二",
        "no#": 12
    },
    {
        "title": "夜望",
        "author": "韋應物",
        "biography": "",
        "paragraphs": [
            "南樓夜已寂，暗鳥動林間。不見城郭事，沉沉唯四山。"
        ],
        "notes": [
            ""
        ],
        "volume": "卷一百九十二",
        "no#": 13
    },
    {
        "title": "晚登郡閣",
        "author": "韋應物",
        "biography": "",
        "paragraphs": [
            "悵然高閣望，已掩東城關。春風偏送柳，夜景欲沉山。"
        ],
        "notes": [
            ""
        ],
        "volume": "卷一百九十二",
        "no#": 14
    },
    {
        "title": "登重玄寺閣",
        "author": "韋應物",
        "biography": "",
        "paragraphs": [
            "時暇陟雲構，晨霽澄景光。始見吳都大，十裏鬱蒼蒼。",
            "山川表明麗，湖海吞大荒。合遝臻水陸，駢闐會四方。",
            "俗繁節又暄，雨順物亦康。禽魚各翔泳，草木遍芬芳。",
            "於茲省氓俗，一用勸農桑。誠知虎符忝，但恨歸路長。"
        ],
        "notes": [
            ""
        ],
        "volume": "卷一百九十二",
        "no#": 15
    },
    {
        "title": "觀早朝",
        "author": "韋應物",
        "biography": "",
        "paragraphs": [
            "伐鼓通嚴城，車馬溢廣躔。煌煌列明燭，朝服照華鮮。",
            "金門杳深沉，尚聽清漏傳。河漢忽已沒，司閽啟晨關。",
            "丹殿據龍首，崔嵬對南山。寒生千門裏，日照雙闕間。",
            "禁旅下成列，爐香起中天。輝輝睹明聖，濟濟行俊賢。",
            "愧無鴛鷺姿，短翮空飛還。誰當假毛羽，雲路相追攀。"
        ],
        "notes": [
            ""
        ],
        "volume": "卷一百九十二",
        "no#": 16
    },
    {
        "title": "陪元侍禦春遊",
        "author": "韋應物",
        "biography": "",
        "paragraphs": [
            "何處醉春風，長安西複東。不因俱罷職，豈得此時同。",
            "貰酒宣平裏，尋芳下苑中。往來楊柳陌，猶避昔年驄。"
        ],
        "notes": [
            ""
        ],
        "volume": "卷一百九十二",
        "no#": 17
    },
    {
        "title": "游龍門香山泉",
        "author": "韋應物",
        "biography": "",
        "paragraphs": [
            "山水本自佳，遊人已忘慮。碧泉更幽絕，賞愛未能去。",
            "潺湲寫幽磴，繚繞帶嘉樹。激轉忽殊流，歸泓又同注。",
            "羽觴自成玩，永日亦延趣。靈草有時香，仙源不知處。",
            "還當候圓月，攜手重遊寓。"
        ],
        "notes": [
            ""
        ],
        "volume": "卷一百九十二",
        "no#": 18
    },
    {
        "title": "龍門游眺",
        "author": "韋應物",
        "biography": "",
        "paragraphs": [
            "鑿山導伊流，中斷若天辟。都門遙相望，佳氣生朝夕。",
            "素懷出塵意，適有攜手客。精舍繞層阿，千龕鄰峭壁。",
            "緣雲路猶緬，憩澗鐘已寂。花樹發煙華，淙流散石脈。",
            "長嘯招遠風，臨潭漱金碧。日落望都城，人間何役役。"
        ],
        "notes": [
            ""
        ],
        "volume": "卷一百九十二",
        "no#": 19
    },
    {
        "title": "洛都游寓",
        "author": "韋應物",
        "biography": "",
        "paragraphs": [
            "東風日已和，元化亮無私。草木同時植，生條有高卑。",
            "罷官守園廬，豈不懷渴饑。窮通非所幹，局促當何為。",
            "佳辰幸可遊，親友亦相追。朝從華林宴，暮返東城期。",
            "掇英出蘭皋，玩月步川坻。軒冕誠可慕，所憂在縶維。"
        ],
        "notes": [
            ""
        ],
        "volume": "卷一百九十二",
        "no#": 20
    },
    {
        "title": "再游龍門懷舊侶",
        "author": "韋應物",
        "biography": "",
        "paragraphs": [
            "兩山鬱相對，晨策方上幹。靄靄眺都城，悠悠俯清瀾。",
            "邈矣二三子，茲焉屢遊盤。良時忽已周，獨往念前歡。",
            "好鳥始雲至，眾芳亦未闌。遇物豈殊昔，慨傷自有端。"
        ],
        "notes": [
            ""
        ],
        "volume": "卷一百九十二",
        "no#": 21
    },
    {
        "title": "莊嚴精舍游集",
        "author": "韋應物",
        "biography": "",
        "paragraphs": [
            "良游因時暇，乃在西南隅。綠煙凝層城，豐草滿通衢。",
            "精舍何崇曠，煩局一弘舒。架虹施廣蔭，構雲眺八區。",
            "即此塵境遠，忽聞幽鳥殊。新林泛景光，叢綠含露濡。",
            "永日亮難遂，平生少歡娛。誰能遽還歸，幸與高士俱。"
        ],
        "notes": [
            ""
        ],
        "volume": "卷一百九十二",
        "no#": 22
    },
    {
        "title": "府舍月游",
        "author": "韋應物",
        "biography": "",
        "paragraphs": [
            "官舍耿深夜，佳月喜同遊。橫河俱半落，泛露忽驚秋。",
            "散彩疏群樹，分規澄素流。心期與浩景，蒼蒼殊未收。"
        ],
        "notes": [
            ""
        ],
        "volume": "卷一百九十二",
        "no#": 23
    },
    {
        "title": "任鄠令渼陂游眺",
        "author": "韋應物",
        "biography": "",
        "paragraphs": [
            "野水灩長塘，煙花亂晴日。氤氳綠樹多，蒼翠千山出。",
            "游魚時可見，新荷尚未密。屢往心獨閑，恨無理人術。"
        ],
        "notes": [
            ""
        ],
        "volume": "卷一百九十二",
        "no#": 24
    },
    {
        "title": "西郊遊矚",
        "author": "韋應物",
        "biography": "",
        "paragraphs": [
            "東風散餘冱，陂水淡已綠。煙芳何處尋，杳藹春山曲。",
            "新禽哢暄節，晴光泛嘉木。一與諸君游，華觴忻見屬。"
        ],
        "notes": [
            ""
        ],
        "volume": "卷一百九十二",
        "no#": 25
    },
    {
        "title": "再遊西郊渡",
        "author": "韋應物",
        "biography": "",
        "paragraphs": [
            "水曲一追游，遊人重懷戀。嬋娟昨夜月，還向波中見。",
            "驚禽棲不定，流芳寒未遍。攜手更何時，佇看花似霰。"
        ],
        "notes": [
            ""
        ],
        "volume": "卷一百九十二",
        "no#": 26
    },
    {
        "title": "月溪與幼遐、君貺同游",
        "author": "韋應物",
        "biography": "",
        "paragraphs": [
            "岸筱覆回溪，回溪曲如月。沉沉水容綠，寂寂流鶯歇。",
            "淺石方淩亂，游禽時出沒。半雨夕陽霏，緣源雜花發。",
            "明晨重來此，同心應已闕。"
        ],
        "notes": [
            ""
        ],
        "volume": "卷一百九十二",
        "no#": 27
    },
    {
        "title": "與幼遐、君貺兄弟同游白家竹潭",
        "author": "韋應物",
        "biography": "",
        "paragraphs": [
            "清賞非素期，偶游方自得。前登絕嶺險，下視深潭黑。",
            "密竹已成暮，歸雲殊未極。春鳥依穀暄，紫蘭含幽色。",
            "已將芳景遇，複款平生憶。終念一歡別，臨風還默默。"
        ],
        "notes": [
            ""
        ],
        "volume": "卷一百九十二",
        "no#": 28
    },
    {
        "title": "秋夕西齋與僧神靜游",
        "author": "韋應物",
        "biography": "",
        "paragraphs": [
            "晨登西齋望，不覺至夕曛。正當秋夏交，原野起煙氛。",
            "坐聽涼飆舉，華月稍披雲。漠漠山猶隱，灩灩川始分。",
            "物幽夜更殊，境靜興彌臻。息機非傲世，于時乏嘉聞。",
            "究空自為理，況與釋子群。"
        ],
        "notes": [
            ""
        ],
        "volume": "卷一百九十二",
        "no#": 29
    },
    {
        "title": "觀田家",
        "author": "韋應物",
        "biography": "",
        "paragraphs": [
            "微雨眾卉新，一雷驚蟄始。田家幾日閑，耕種從此起。",
            "丁壯俱在野，場圃亦就理。歸來景常晏，飲犢西澗水。",
            "饑劬不自苦，膏澤且為喜。倉廩無宿儲，徭役猶未已。",
            "方慚不耕者，祿食出閭裏。"
        ],
        "notes": [
            ""
        ],
        "volume": "卷一百九十二",
        "no#": 30
    },
    {
        "title": "園亭覽物",
        "author": "韋應物",
        "biography": "",
        "paragraphs": [
            "積雨時物變，夏綠滿園新。殘花已落實，高筍半成筠。",
            "守此幽棲地，自是忘機人。"
        ],
        "notes": [
            ""
        ],
        "volume": "卷一百九十二",
        "no#": 31
    },
    {
        "title": "觀灃水漲",
        "author": "韋應物",
        "biography": "",
        "paragraphs": [
            "夏雨萬壑湊，灃漲暮渾渾。草木盈川穀，澶漫一平吞。",
            "槎梗方彌泛，濤沫亦洪翻。北來注涇渭，所過無安源。",
            "雲嶺同昏黑，觀望悸心魂。舟人空斂棹，風波正自奔。"
        ],
        "notes": [
            ""
        ],
        "volume": "卷一百九十二",
        "no#": 32
    },
    {
        "title": "陪王卿郎中游南池",
        "author": "韋應物",
        "biography": "",
        "paragraphs": [
            "鵷鴻俱失侶，同為此地遊。露浥荷花氣，風散柳園秋。",
            "煙草凝衰嶼，星漢泛歸流。林高初上月，塘深未轉舟。",
            "清言屢往復，華樽始獻酬。終憶秦川賞，端坐起離憂。"
        ],
        "notes": [
            ""
        ],
        "volume": "卷一百九十二",
        "no#": 33
    },
    {
        "title": "南園陪王卿游矚",
        "author": "韋應物",
        "biography": "",
        "paragraphs": [
            "形跡雖拘檢，世事澹無心。郡中多山水，日夕聽幽禽。",
            "幾閣文墨暇，園林春景深。雜花芳意散，綠池暮色沉。",
            "君子有高躅，相攜在幽尋。一酌何為貴，可以寫沖襟。"
        ],
        "notes": [
            ""
        ],
        "volume": "卷一百九十二",
        "no#": 34
    },
    {
        "title": "游西山",
        "author": "韋應物",
        "biography": "",
        "paragraphs": [
            "時事方擾擾，幽賞獨悠悠。弄泉朝涉澗，採石夜歸州。",
            "揮翰題蒼峭，下馬曆嵌丘。所愛唯山水，到此即淹留。"
        ],
        "notes": [
            ""
        ],
        "volume": "卷一百九十二",
        "no#": 35
    },
    {
        "title": "春遊南亭",
        "author": "韋應物",
        "biography": "",
        "paragraphs": [
            "川明氣已變，岩寒雲尚擁。南亭草心綠，春塘泉脈動。",
            "景煦聽禽響，雨餘看柳重。逍遙池館華，益愧專城寵。"
        ],
        "notes": [
            ""
        ],
        "volume": "卷一百九十二",
        "no#": 36
    },
    {
        "title": "再游西山",
        "author": "韋應物",
        "biography": "",
        "paragraphs": [
            "南譙古山郡，信是高人居。自歎乏弘量，終朝親簿書。",
            "于時忽命駕，秋野正蕭疏。積逋誠待責，尋山亦有餘。",
            "測測石泉冷，曖曖煙穀虛。中有釋門子，種果結茅廬。",
            "出身厭名利，遇境即躊躇。守直雖多忤，視險方晏如。",
            "況將塵埃外，襟抱從此舒。"
        ],
        "notes": [
            ""
        ],
        "volume": "卷一百九十二",
        "no#": 37
    },
    {
        "title": "遊靈岩寺",
        "author": "韋應物",
        "biography": "",
        "paragraphs": [
            "始入松路永，獨忻山寺幽。不知臨絕檻，乃見西江流。",
            "吳岫分煙景，楚甸散林丘。方悟關塞眇，重軫故園愁。",
            "聞鐘戒歸騎，憩澗惜良遊。地疏泉穀狹，春深草木稠。",
            "茲焉賞未極，清景期杪秋。"
        ],
        "notes": [
            ""
        ],
        "volume": "卷一百九十二",
        "no#": 38
    },
    {
        "title": "與盧陟同遊永定寺北池僧齋",
        "author": "韋應物",
        "biography": "",
        "paragraphs": [
            "密竹行已遠，子規啼更深。綠池芳草氣，閑齋春樹陰。",
            "晴蝶飄蘭徑，遊蜂繞花心。不遇君攜手，誰複此幽尋。"
        ],
        "notes": [
            ""
        ],
        "volume": "卷一百九十二",
        "no#": 39
    },
    {
        "title": "游溪",
        "author": "韋應物",
        "biography": "",
        "paragraphs": [
            "野水煙鶴唳，楚天雲雨空。玩舟清景晚，垂釣綠蒲中。",
            "落花飄旅衣，歸流澹清風。緣源不可極，遠樹但青蔥。"
        ],
        "notes": [
            ""
        ],
        "volume": "卷一百九十二",
        "no#": 40
    },
    {
        "title": "遊開元精舍",
        "author": "韋應物",
        "biography": "",
        "paragraphs": [
            "夏衣始輕體，游步愛僧居。果園新雨後，香台照日初。",
            "綠陰生晝靜，孤花表春餘。符竹方為累，形跡一來疏。"
        ],
        "notes": [
            ""
        ],
        "volume": "卷一百九十二",
        "no#": 41
    },
    {
        "title": "襄武館游眺",
        "author": "韋應物",
        "biography": "",
        "paragraphs": [
            "州民知禮讓，訟簡得遨遊。高亭憑古地，山川當暮秋。",
            "是時粳稻熟，西望盡田疇。仰恩慚政拙，念勞喜歲收。",
            "澹泊風景晏，繚繞雲樹幽。節往情惻惻，天高思悠悠。",
            "嘉賓幸雲集，芳樽始淹留。還希習池賞，聊以駐鳴騶。"
        ],
        "notes": [
            ""
        ],
        "volume": "卷一百九十二",
        "no#": 42
    },
    {
        "title": "秋景詣琅琊精舍",
        "author": "韋應物",
        "biography": "",
        "paragraphs": [
            "屢訪塵外跡，未窮幽賞情。高秋天景遠，始見山水清。",
            "上陟岩殿憩，暮看雲壑平。蒼茫寒色起，迢遞晚鐘鳴。",
            "意有清夜戀，身為符守嬰。悟言緇衣子，蕭灑中林行。"
        ],
        "notes": [
            ""
        ],
        "volume": "卷一百九十二",
        "no#": 43
    },
    {
        "title": "同韓郎中閒庭南望秋景",
        "author": "韋應物",
        "biography": "",
        "paragraphs": [
            "朝下抱餘素，地高心本閑。如何趨府客，罷秩見秋山。",
            "疏樹共寒意，游禽同暮還。因君悟清景，西望一開顏。"
        ],
        "notes": [
            ""
        ],
        "volume": "卷一百九十二",
        "no#": 44
    },
    {
        "title": "慈恩精舍南池作",
        "author": "韋應物",
        "biography": "",
        "paragraphs": [
            "清境豈雲遠，炎氛忽如遺。重門布綠陰，菡萏滿廣池。",
            "石發散清淺，林光動漣漪。緣崖摘紫房，扣檻集靈龜。",
            "浥浥餘露氣，馥馥幽襟披。積喧忻物曠，耽玩覺景馳。",
            "明晨複趨府，幽賞當反思。"
        ],
        "notes": [
            ""
        ],
        "volume": "卷一百九十二",
        "no#": 45
    },
    {
        "title": "雨夜宿清都觀",
        "author": "韋應物",
        "biography": "",
        "paragraphs": [
            "靈飆動閶闔，微雨灑瑤林。複此新秋夜，高閣正沉沉。",
            "曠歲恨殊跡，茲夕一披襟。洞戶含涼氣，網軒構層陰。",
            "況自展良友，芳樽遂盈斟。適悟委前妄，清言怡道心。",
            "豈戀腰間綬，如彼籠中禽。"
        ],
        "notes": [
            ""
        ],
        "volume": "卷一百九十二",
        "no#": 46
    },
    {
        "title": "善福精舍秋夜遲諸君",
        "author": "韋應物",
        "biography": "",
        "paragraphs": [
            "廣庭獨閒步，夜色方湛然。丹閣已排雲，皓月更高懸。",
            "繁露降秋節，蒼林鬱芊芊。仰觀天氣涼，高詠古人篇。",
            "撫己亮無庸，結交賴群賢。屬予翹思時，方子中夜眠。",
            "相去隔城闕，佳期屢徂遷。如何日夕待，見月三四圓。"
        ],
        "notes": [
            ""
        ],
        "volume": "卷一百九十二",
        "no#": 47
    },
    {
        "title": "東郊",
        "author": "韋應物",
        "biography": "",
        "paragraphs": [
            "吏舍局終年，出郊曠清曙。楊柳散和風，青山澹吾慮。",
            "依叢適自憩，緣澗還複去。微雨靄芳原，春鳩鳴何處。",
            "樂幽心屢止，遵事蹟猶遽。終罷斯結廬，慕陶真可庶。"
        ],
        "notes": [
            ""
        ],
        "volume": "卷一百九十二",
        "no#": 48
    },
    {
        "title": "秋郊作",
        "author": "韋應物",
        "biography": "",
        "paragraphs": [
            "清露澄境遠，旭日照林初。一望秋山淨，蕭條形跡疏。",
            "登原忻時稼，采菊行故墟。方願沮溺耦，淡泊守田廬。"
        ],
        "notes": [
            ""
        ],
        "volume": "卷一百九十二",
        "no#": 49
    },
    {
        "title": "行寬禪師院",
        "author": "韋應物",
        "biography": "",
        "paragraphs": [
            "北望極長廊，斜扉映叢竹。亭午一來尋，院幽僧亦獨。",
            "唯聞山鳥啼，愛此林下宿。"
        ],
        "notes": [
            ""
        ],
        "volume": "卷一百九十二",
        "no#": 50
    },
    {
        "title": "神靜師院",
        "author": "韋應物",
        "biography": "",
        "paragraphs": [
            "青苔幽巷遍，新林露氣微。經聲在深竹，高齋獨掩扉。",
            "憩樹愛嵐嶺，聽禽悅朝暉。方耽靜中趣，自與塵事違。"
        ],
        "notes": [
            ""
        ],
        "volume": "卷一百九十二",
        "no#": 51
    },
    {
        "title": "精舍納涼",
        "author": "韋應物",
        "biography": "",
        "paragraphs": [
            "山景寂已晦，野寺變蒼蒼。夕風吹高殿，露葉散林光。",
            "清鐘始戒夜，幽禽尚歸翔。誰複掩扉臥，不詠南軒涼。"
        ],
        "notes": [
            ""
        ],
        "volume": "卷一百九十二",
        "no#": 52
    },
    {
        "title": "藍嶺精舍",
        "author": "韋應物",
        "biography": "",
        "paragraphs": [
            "石壁精舍高，排雲聊直上。佳遊愜始願，忘險得前賞。",
            "崖傾景方晦，穀轉川如掌。綠林含蕭條，飛閣起弘敞。",
            "道人上方至，清夜還獨往。日落群山陰，天秋百泉響。",
            "所嗟累已成，安得長偃仰。"
        ],
        "notes": [
            ""
        ],
        "volume": "卷一百九十二",
        "no#": 53
    },
    {
        "title": "道晏寺主院",
        "author": "韋應物",
        "biography": "",
        "paragraphs": [
            "北鄰有幽竹，潛筠穿我廬。往來地已密，心樂道者居。",
            "殘花回往節，輕條蔭夏初。聞鐘北窗起，嘯傲永日餘。"
        ],
        "notes": [
            ""
        ],
        "volume": "卷一百九十二",
        "no#": 54
    },
    {
        "title": "義演法師西齋",
        "author": "韋應物",
        "biography": "",
        "paragraphs": [
            "結茅臨絕岸，隔水聞清磬。山水曠蕭條，登臨散情性。",
            "稍指緣原騎，還尋汲澗徑。長嘯倚亭樹，悵然川光暝。"
        ],
        "notes": [
            ""
        ],
        "volume": "卷一百九十二",
        "no#": 55
    },
    {
        "title": "澄秀上座院",
        "author": "韋應物",
        "biography": "",
        "paragraphs": [
            "繚繞西南隅，鳥聲轉幽靜。秀公今不在，獨禮高僧影。",
            "林下器未收，何人適煮茗。"
        ],
        "notes": [
            ""
        ],
        "volume": "卷一百九十二",
        "no#": 56
    },
    {
        "title": "至西峰蘭若受田婦饋",
        "author": "韋應物",
        "biography": "",
        "paragraphs": [
            "攀崖複緣澗，遂造幽人居。鳥鳴泉穀暖，土起萌甲舒。",
            "聊登石樓憩，下玩潭中魚。田婦有嘉獻，潑撒新歲餘。",
            "常怪投錢飲，事與賢達疏。今我何為答，鰥寡欲焉如。"
        ],
        "notes": [
            ""
        ],
        "volume": "卷一百九十二",
        "no#": 57
    },
    {
        "title": "曇智禪師院",
        "author": "韋應物",
        "biography": "",
        "paragraphs": [
            "高年不復出，門徑眾草生。時夏方新雨，果藥發餘榮。",
            "疏澹下林景，流暮幽禽情。身名兩俱遣，獨此野寺行。"
        ],
        "notes": [
            ""
        ],
        "volume": "卷一百九十二",
        "no#": 58
    },
    {
        "title": "起度律師同居東齋院",
        "author": "韋應物",
        "biography": "",
        "paragraphs": [
            "釋子喜相偶，幽林俱避喧。安居同僧夏，清夜諷道言。",
            "對閣景恒晏，步庭陰始繁。逍遙無一事，松風入南軒。"
        ],
        "notes": [
            ""
        ],
        "volume": "卷一百九十二",
        "no#": 59
    },
    {
        "title": "遊琅琊山寺",
        "author": "韋應物",
        "biography": "",
        "paragraphs": [
            "受命恤人隱，茲遊久未遑。鳴騶響幽澗，前旌耀崇岡。",
            "青冥台砌寒，綠縟草木香。填壑躋花界，疊石構雲房。",
            "經制隨岩轉，繚繞豈定方。新泉泄陰壁，高蘿蔭綠塘。",
            "攀林一棲止，飲水得清涼。物累誠可遣，疲氓終未忘。",
            "還歸坐郡閣，但見山蒼蒼。"
        ],
        "notes": [
            ""
        ],
        "volume": "卷一百九十二",
        "no#": 60
    },
    {
        "title": "同越琅琊山",
        "author": "韋應物",
        "biography": "",
        "paragraphs": [
            "石門有雪無行跡，松壑凝煙滿眾香。",
            "餘食施庭寒鳥下，破衣掛樹老僧亡。"
        ],
        "notes": [
            ""
        ],
        "volume": "卷一百九十二",
        "no#": 61
    },
    {
        "title": "詣西山深師",
        "author": "韋應物",
        "biography": "",
        "paragraphs": [
            "曹溪舊弟子，何緣住此山。世有征戰事，心將流水閑。",
            "掃林驅虎出，宴坐一林間。藩守甯為重，擁騎造雲關。"
        ],
        "notes": [
            ""
        ],
        "volume": "卷一百九十二",
        "no#": 62
    },
    {
        "title": "尋簡寂觀瀑布",
        "author": "韋應物",
        "biography": "",
        "paragraphs": [
            "躡石欹危過急澗，攀崖迢遞弄懸泉。",
            "猶將虎竹為身累，欲付歸人絕世緣。"
        ],
        "notes": [
            ""
        ],
        "volume": "卷一百九十二",
        "no#": 63
    },
    {
        "title": "簡寂觀西澗瀑布下作",
        "author": "韋應物",
        "biography": "",
        "paragraphs": [
            "淙流絕壁散，虛煙翠澗深。叢際松風起，飄來灑塵襟。",
            "窺蘿玩猿鳥，解組傲雲林。茶果邀真侶，觴酌洽同心。",
            "曠歲懷茲賞，行春始重尋。聊將橫吹笛，一寫山水音。"
        ],
        "notes": [
            ""
        ],
        "volume": "卷一百九十二",
        "no#": 64
    },
    {
        "title": "游南齋",
        "author": "韋應物",
        "biography": "",
        "paragraphs": [
            "池上鳴佳禽，僧齋日幽寂。高林晚露清，紅藥無人摘。",
            "春水不生煙，荒岡筠翳石。不應朝夕遊，良為蹉跎客。"
        ],
        "notes": [
            ""
        ],
        "volume": "卷一百九十二",
        "no#": 65
    },
    {
        "title": "南園",
        "author": "韋應物",
        "biography": "",
        "paragraphs": [
            "清露夏天曉，荒園野氣通。水禽遙泛雪，池蓮迥披紅。",
            "幽林詎知暑，環舟似不窮。頓灑塵喧意，長嘯滿襟風。"
        ],
        "notes": [
            ""
        ],
        "volume": "卷一百九十二",
        "no#": 66
    },
    {
        "title": "西亭",
        "author": "韋應物",
        "biography": "",
        "paragraphs": [
            "亭宇麗朝景，簾牖散暄風。小山初構石，珍樹正然紅。",
            "弱藤已扶樹，幽蘭欲成叢。芳心幸如此，佳人時不同。"
        ],
        "notes": [
            ""
        ],
        "volume": "卷一百九十二",
        "no#": 67
    },
    {
        "title": "夏景園廬",
        "author": "韋應物",
        "biography": "",
        "paragraphs": [
            "群木晝陰靜，北窗涼氣多。閒居逾時節，夏雲已嵯峨。",
            "搴葉愛繁綠，緣澗弄驚波。豈為論夙志，對此青山阿。"
        ],
        "notes": [
            ""
        ],
        "volume": "卷一百九十二",
        "no#": 68
    },
    {
        "title": "夏至避暑北池",
        "author": "韋應物",
        "biography": "",
        "paragraphs": [
            "晝晷已雲極，宵漏自此長。未及施政教，所憂變炎涼。",
            "公門日多暇，是月農稍忙。高居念田裏，苦熱安可當。",
            "亭午息群物，獨游愛方塘。門閉陰寂寂，城高樹蒼蒼。",
            "綠筠尚含粉，圓荷始散芳。於焉灑煩抱，可以對華觴。"
        ],
        "notes": [
            ""
        ],
        "volume": "卷一百九十二",
        "no#": 69
    },
    {
        "title": "題從侄成緒西林精舍書齋",
        "author": "韋應物",
        "biography": "",
        "paragraphs": [
            "棲身齒多暮，息心君獨少。慕謝始精文，依僧欲觀妙。",
            "冽泉前階注，清池北窗照。果藥雜芬敷，松筠疏蒨峭。",
            "屢躋幽人境，每肆芳辰眺。采栗玄猿窟，擷芝丹林嶠。",
            "紵衣豈寒禦，蔬食非饑療。雖甘巷北單，豈塞青紫耀。",
            "郡有優賢榻，朝編貢士詔。欲同朱輪載，勿憚移文誚。"
        ],
        "notes": [
            ""
        ],
        "volume": "卷一百九十二",
        "no#": 70
    },
    {
        "title": "題鄭弘憲侍禦遺愛草堂",
        "author": "韋應物",
        "biography": "",
        "paragraphs": [
            "居士近依僧，青山結茅屋。疏鬆映嵐晚，春池含苔綠。",
            "繁華冒陽嶺，新禽響幽谷。長嘯攀喬林，慕茲高世躅。"
        ],
        "notes": [
            ""
        ],
        "volume": "卷一百九十二",
        "no#": 71
    },
    {
        "title": "同元錫題琅琊寺",
        "author": "韋應物",
        "biography": "",
        "paragraphs": [
            "適從郡邑喧，又茲三伏熱。山中清景多，石罅寒泉潔。",
            "花香天界事，松竹人間別。殿分嵐嶺明，磴臨懸壑絕。",
            "昏旭窮陟降，幽顯盡披閱。嶔駭風雨區，寒知龍蛇穴。",
            "情虛澹泊生，境寂塵妄滅。經世豈非道，無為厭車轍。"
        ],
        "notes": [
            ""
        ],
        "volume": "卷一百九十二",
        "no#": 72
    },
    {
        "title": "題鄭拾遺草堂",
        "author": "韋應物",
        "biography": "",
        "paragraphs": [
            "借地結茅棟，橫竹掛朝衣。秋園雨中綠，幽居塵事違。",
            "陰井夕蟲亂，高林霜果稀。子有白雲意，構此想岩扉。"
        ],
        "notes": [
            ""
        ],
        "volume": "卷一百九十二",
        "no#": 73
    }
]