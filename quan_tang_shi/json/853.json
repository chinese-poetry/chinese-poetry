[
    {
        "title": "遊仙二十四首",
        "author": "吳筠",
        "biography": "",
        "paragraphs": [
            "啟冊觀往載，搖懷考今情。終古已寂寂，舉世何營營。",
            "悟彼眾仙妙，超然含至精。凝神契沖玄，化服淩太清。",
            "心同宇宙廣，體合雲霞輕。翔風吹羽蓋，慶霄拂霓旌。",
            "龍駕朝紫微，後天保令名。豈如寰中士，軒冕矜暫榮。",
            "鸞鳳棲瑤林，雕鶚集平楚。飲啄本殊好，翱翔終異所。",
            "吾方遺喧囂，立節慕高舉。解茲區中戀，結彼霄外侶。",
            "誰謂天路遐，感通自無阻。",
            "湣俗從遷謝，尋仙去淪沒。三元有真人，與我生道骨。",
            "淩晨吸丹景，入夜飲黃月。百關彌調暢，方寸益清越。",
            "棲神合虛無，洞覽周恍惚。不覺隨玉皇，焚香詣金闕。",
            "西龜初定籙，東華已校名。三官無遺譴，七祖升雲輧。",
            "體妙塵累隔，心微玄化並。一朝出天地，億載猶童嬰。",
            "使我齊浩劫，蕭蕭宴玉清。",
            "怡神在靈府，皎皎含清澄。仙經不吾欺，輕舉信有征。",
            "疇昔希道念，而今果天矜。豈非陰功著，乃致白日升。",
            "焉用過洞府，吾其越朱陵。",
            "高真誠寥邈，道合不我遺。孰謂姑射遠，神人可同嬉。",
            "結駕從之遊，飄飄出天垂。不理人自化，神凝物無疵。",
            "因知至精感，足以和四時。",
            "碧海廣無際，三山高不極。金台羅中天，羽客恣遊息。",
            "霞液朝可飲，虹芝晚堪食。嘯歌自忘心，騰舉寧假翼。",
            "保壽同三光，安能紀千億。",
            "將過太帝宮，暫詣扶桑處。真童已相迓，為我清宿霧。",
            "海若甯洪濤，羲和止奔馭。五雲結層閣，八景動飛輿。",
            "青霞正可挹，丹椹時一遇。留我宴玉堂，歸軒不令遽。",
            "欲超洞陽界，試鑒丹極表。赤帝躍火龍，炎官控朱鳥。",
            "導我升絳府，長驅出天杪。陽靈赫重暉，四達何皎皎。",
            "為爾流飄風，群生遂無夭。",
            "予因詣金母，飛蓋超西極。遂入素中天，停輪太蒙側。",
            "若華拂流影，不使白日匿。傾曦複亭午，六合無暝色。",
            "道化隨感遷，此理誰能測。",
            "九龍何蜿蜿，載我升雲綱。臨睨懷舊國，風塵混蒼茫。",
            "依依遠人寰，去去邇帝鄉。上超星辰紀，下視日月光。",
            "倏已過太微，天居煥煌煌。",
            "停驂太儀側，整服金闕前。肅肅承上帝，鏘鏘會群仙。",
            "鴻爐發靈香，廣廡張鈞天。玉醴洽中座，霞膏充四筵。",
            "良期無終極，俯仰移億年。",
            "峻朗妙門辟，澄微真鑒通。瓊林九霞上，金閣三天中。",
            "飛虯躍慶雲，翔鶴摶靈風。鬱彼玉京會，仙期六合同。",
            "予升至陽元，欲憩明霞館。飄飄瓊輪舉，曄曄金景散。",
            "結虛成萬有，高妙咸可玩。玉山鬱嵯峨，琅海杳無岸。",
            "暫賞過千椿，遐齡誰複算。",
            "招攜紫陽友，合宴玉清台。排景羽衣振，浮空雲駕來。",
            "靈幡七曜動，瓊障九光開。鳳舞龍璈奏，虯軒殊未回。",
            "高升紫極上，宴此玄都岑。玉藻散奇香，瓊柯流雅音。",
            "靈風生太漠，習習吹人襟。體混希微廣，神凝空洞深。",
            "蕭然宇宙外，自得乾坤心。",
            "晨登千仞嶺，俯瞰四人居。原野間城邑，山河分裏閭。",
            "眇彼埃塵中，爭奔聲利途。百齡寵辱盡，萬事皆為虛。",
            "自昔無成功，安能與爾俱。將期駕雲景，超跡升天衢。",
            "骨煉體彌清，鑒明塵已絕。恬夷宇宙泰，煥朗天光徹。",
            "羽服參煙霄，童顏皎冰雪。隱符千魔駭，鳴玉萬帝悅。",
            "遂使區宇中，祅氣永淪滅。",
            "朝逾弱水北，夕憩鐘山頂。顓頊清玄宮，禺強掃幽境。",
            "燭龍發神曜，陰野彌煥炳。導達三氣和，驅除六天靜。",
            "玉樓互相暉，煙客何秀穎。一舉流霞津，千年在俄頃。",
            "揚蓋造辰極，乘煙遊閬風。上元降玉闥，王母開琳宮。",
            "天人何濟濟，高會碧堂中。列侍奏雲歌，真音滿太空。",
            "千年紫柰熟，四劫靈瓜豐。斯樂異荒宴，陶陶殊未終。",
            "整駕辭五嶽，排煙淩九霄。紛然太虛中，羽旆更相招。",
            "且盼蓬壺近，誰言昆閬遙。悠悠竟安適，仰赴三天朝。",
            "予招三清友，迥出九天上。撓挑絕漠中，差池遙相望。",
            "大空含常明，八外無隱障。鸞鳳有逸翮，泠然恣飄颺。",
            "寥寥唯玄虛，至樂在神王。",
            "縱身太霞上，眇眇虛中浮。八威先啟行，五老同我遊。",
            "靈景何灼灼，祥風正寥寥。嘯歌振長空，逸響清且柔。",
            "遨嬉無跡賞，顧眄皆真儔。不疾而自速，萬天俄已周。",
            "返視太初先，與道冥至一。空洞凝真精，乃為虛中實。",
            "變通有常性，合散無定質。不行迅飛電，隱曜光白日。",
            "玄棲忘玄深，無得固無失。"
        ],
        "notes": [
            ""
        ],
        "volume": "卷八百五十三",
        "no#": 1
    },
    {
        "title": "覽古十四首",
        "author": "吳筠",
        "biography": "",
        "paragraphs": [
            "聖人重周濟，明道欲救時。孔席不暇暖，墨突何嘗緇。",
            "興言振頹綱，將以有所維。君臣恣淫惑，風俗日凋衰。",
            "三代業遽隕，七雄遂交馳。庶物墜塗炭，區中若棼絲。",
            "秦皇燎儒術，方冊靡孑遺。大漢曆五葉，斯文複崇推。",
            "乃驗經籍道，與世同屯夷。弛張固天意，設教安能持。",
            "興亡道之運，否泰理所全。奈何淳古風，既往不復旋。",
            "三皇已散朴，五帝初尚賢。王業與霸功，浮偽日以宣。",
            "忠誠及狙詐，淆混安可甄。餘智入九霄，守愚淪重泉。",
            "永懷巢居時，感涕徒泫然。",
            "棟宇代巢穴，其來自三皇。跡生固為累，經始增百王。",
            "瑤台既滅夏，瓊室複隕湯。覆車世不悟，秦氏興阿房。",
            "繼踵迷反正，漢家崇建章。力役弊萬人，瑰奇殫八方。",
            "徇志仍未極，促齡已雲亡。侈靡竟何在，荊榛生廟堂。",
            "閒居覽前載，惻彼商與秦。所殘必忠良，所寶皆凶嚚。",
            "昵諛方自聖，不悟禍滅身。箕子作周輔，孫通為漢臣。",
            "洪范及禮儀，後王用經綸。",
            "吾觀采苓什，複感青蠅詩。讒佞亂忠孝，古今同所悲。",
            "奸邪起狡猾，骨肉相殘夷。漢儲殞江充，晉嗣滅驪姬。",
            "天性猶可間，君臣固其宜。子胥烹吳鼎，文種斷越鈹。",
            "屈原沈湘流，厥戚咸自貽。何不若範蠡，扁舟無還期。",
            "嘗稽真仙道，清寂祛眾煩。秦皇及漢武，焉得遊其藩。",
            "情擾萬機屑，位驕四海尊。既欲先宇宙，仍規後乾坤。",
            "崇高與久遠，物莫能兩存。矧乃恣所欲，荒淫伐靈根。",
            "金膏恃延期，玉色複動魂。征戰窮外域，殺傷被中原。",
            "天鑒諒難誣，神理不可諼。安期返蓬萊，王母還昆侖。",
            "異術終莫告，悲哉竟何言。",
            "魯侯祈政術，尼父從棄捐。漢主思英才，賈生被排遷。",
            "始皇重韓子，及睹乃不全。武帝愛相如，既征複忘賢。",
            "貴遠世咸爾，賤今理共然。方知古來主，難以效當年。",
            "食其昔未偶，落魄為狂生。一朝君臣契，雄辯何縱橫。",
            "運籌康漢業，憑軾下齊城。既以智所達，還為智所烹。",
            "豈若終貧賤，酣歌本無營。",
            "晁錯抱遠策，為君納良規。削彼諸侯權，永用得所宜。",
            "奸臣負舊隙，乘釁謀相危。世主竟不辨，身戮宗且夷。",
            "漢景稱欽明，濫罰猶如斯。比干與龍逢，殘害何足悲。",
            "絳侯成大績，賞厚位仍尊。一朝對獄吏，榮辱安可論。",
            "蘇生佩六印，奕奕為殃源。主父食五鼎，昭昭成禍根。",
            "李斯佐二辟，巨釁鐘其門。霍孟翼三後，伊戚及後昆。",
            "天人忌盈滿，茲理固永存。方知得意者，何必乘朱輪。",
            "滅景棲遠壑，弦歌對清樽。二疏返海濱，蔣詡歸林園。",
            "蕭灑去物累，此謀誠足敦。",
            "至人順通塞，委命固無疵。吾觀太史公，可謂識道規。",
            "留滯焉足憤，感懷殄生涯。吾歎龔夫子，秉義確不移。",
            "晦跡一何晚，天年夭當時。熏膏自銷鑠，楚老空餘悲。",
            "達者貴量力，至人尚知幾。京房洞幽贊，神奧咸發揮。",
            "如何嫉元惡，不悟禍所歸。謀物暗謀已，誰言爾精微。",
            "玄元明知止，大雅尚保躬。茂先洽聞者，幽賾咸該通。",
            "弱年賦鷦鷯，可謂達養蒙。晚節希鸞鵠，長飛戾曾穹。",
            "知進不知退，遂令其道窮。伊昔辨福初，胡為迷禍終。",
            "方驗嘉遁客，永貞天壤同。",
            "聖人垂大訓，奧義不苟設。天道殃頑凶，神明佑懿哲。",
            "斯言猶影響，安得複回穴。鯀瞍誕英睿，唐虞育昏孽。",
            "盜蹠何延期，顏生乃短折。魯隱全克讓，禍機遂潛結。",
            "楚穆肆巨逆，福柄奚赫烈。田常弑其主，祚國久罔缺。",
            "管仲存霸功，世祖成詭說。漢氏方版蕩，群閹恣邪譎。",
            "謇謇陳蕃徒，孜孜抗忠節。誓期區宇靜，爰使凶醜絕。",
            "謀協事靡從，俄而反誅滅。古來若茲類，紛擾難盡列。",
            "道遐理微茫，誰為我昭晰。吾將詢上帝，寥廓詎躋徹。",
            "已矣勿用言，忘懷庶自悅。"
        ],
        "notes": [
            ""
        ],
        "volume": "卷八百五十三",
        "no#": 2
    },
    {
        "title": "步虛詞十首",
        "author": "吳筠",
        "biography": "",
        "paragraphs": [
            "眾仙仰靈範，肅駕朝神宗。金景相照曜，逶迤升太空。",
            "七玄已高飛，火煉生珠宮。餘慶逮天壤，平和王道融。",
            "八威清遊氣，十絕舞祥風。使我躋陽源，其來自陰功。",
            "逍遙太霞上，真鑒靡不通。",
            "逸轡登紫清，乘光邁奔電。閬風隔三天，俯視猶可見。",
            "玉闥摽敞朗，瓊林鬱蔥蒨。自非挺金骨，焉得諧夙願。",
            "真朋何森森，合景恣遊宴。良會忘淹留，千齡才一眄。",
            "三宮發明景，朗照同鬱儀。紛然馳飆欻，上采空清蕤。",
            "令我洞金色，後天耀瓊姿。心協太虛靜，寥寥竟何思。",
            "玄中有至樂，淡泊終無為。但與正真友，飄颻散遨嬉。",
            "稟化凝正氣，煉形為真仙。忘心符元宗，返本協自然。",
            "帝一集絳宮，流光出丹玄。元英與桃君，朗詠長生篇。",
            "六府煥明霞，百關羅紫煙。飆車涉寥廓，靡靡乘景遷。",
            "不覺雲路遠，斯須游萬天。",
            "扶桑誕初景，羽蓋淩晨霞。倏欻造西域，嬉游金母家。",
            "碧津湛洪源，灼爍敷荷花。煌煌青琳宮，粲粲列玉華。",
            "真氣溢絳府，自然思無邪。俯矜區中士，夭濁良可嗟。",
            "瓊台劫萬仞，孤映大羅表。常有三素雲，凝光自飛繞。",
            "羽幢泛明霞，升降何縹緲。鸞鳳吹雅音，棲翔絳林標。",
            "玉虛無晝夜，靈景何皎皎。一睹太上京，方知眾天小。",
            "灼灼青華林，靈風振瓊柯。三光無冬春，一氣清且和。",
            "回首邇結靈，傾眸親曜羅。豁落制六天，流鈴威百魔。",
            "綿綿慶不極，誰謂椿齡多。",
            "高情無侈靡，遇物生華光。至樂無簫歌，金玉音琅琅。",
            "或登明真台，宴此羽景堂。杳靄結寶雲，霏微散靈香。",
            "天人誠遐曠，歡泰不可量。",
            "爰從太微上，肆覲虛皇尊。騰我八景輿，威遲入天門。",
            "既登玉宸庭，肅肅仰紫軒。敢問龍漢末，如何辟乾坤。",
            "怡然輟雲璈，告我希夷言。幸聞至精理，方見造化源。",
            "二氣播萬有，化機無停輪。而我操其端，乃能出陶鈞。",
            "寥寥大漠上，所遇皆清真。澄瑩含元和，氣同自相親。",
            "絳樹結丹實，紫霞流碧津。以茲保童嬰，永用超形神。"
        ],
        "notes": [
            ""
        ],
        "volume": "卷八百五十三",
        "no#": 3
    },
    {
        "title": "登北固山望海",
        "author": "吳筠",
        "biography": "",
        "paragraphs": [
            "此山鎮京口，迥出滄海湄。躋覽何所見，茫茫潮汐馳。",
            "雲生蓬萊島，日出扶桑枝。萬里混一色，焉能分兩儀。",
            "願言策煙駕，縹緲尋安期。揮手謝人境，吾將從此辭。"
        ],
        "notes": [
            ""
        ],
        "volume": "卷八百五十三",
        "no#": 4
    },
    {
        "title": "聽尹煉師彈琴",
        "author": "吳筠",
        "biography": "",
        "paragraphs": [
            "至樂本太一，幽琴和乾坤。鄭聲久亂雅，此道稀能尊。",
            "吾見尹仙翁，伯牙今複存。眾人乘其流，夫子達其源。",
            "在山峻峰峙，在水洪濤奔。都忘邇城闕，但覺清心魂。",
            "代乏識微者，幽音誰與論。"
        ],
        "notes": [
            ""
        ],
        "volume": "卷八百五十三",
        "no#": 5
    },
    {
        "title": "題龔山人草堂",
        "author": "吳筠",
        "biography": "",
        "paragraphs": [
            "世人負一美，未肯甘陸沉。獨抱匡濟器，能懷真隱心。",
            "結廬邇城郭，及到雲木深。滅跡慕潁陽，忘機同漢陰。",
            "啟戶面白水，憑軒對蒼岑。但歌考盤詩，不學梁父吟。",
            "茲道我所適，感君齊素襟。勖哉龔夫子，勿使囂塵侵。"
        ],
        "notes": [
            ""
        ],
        "volume": "卷八百五十三",
        "no#": 6
    },
    {
        "title": "遊廬山五老峰",
        "author": "吳筠",
        "biography": "",
        "paragraphs": [
            "彭蠡隱深翠，滄波照芙蓉。日初金光滿，景落黛色濃。",
            "雲外聽猿鳥，煙中見杉松。自然符幽情，瀟灑愜所從。",
            "整策務探討，嬉游任從容。玉膏正滴瀝，瑤草多zv茸。",
            "羽人棲層崖，道合乃一逢。揮手欲輕舉，為余扣瓊鐘。",
            "空香清人心，正氣信有宗。永用謝物累，吾將乘鸞龍。"
        ],
        "notes": [
            ""
        ],
        "volume": "卷八百五十三",
        "no#": 7
    },
    {
        "title": "登廬山東峰觀九江合彭蠡湖",
        "author": "吳筠",
        "biography": "",
        "paragraphs": [
            "百川灌彭蠡，秋水方浩浩。九派混東流，朝宗合天沼。",
            "寫心陟雲峰，縱目還縹緲。宛轉眾浦分，差池群山繞。",
            "江妃弄明霞，仿佛呈窈窕。而我臨長風，飄然欲騰矯。",
            "昔懷滄洲興，斯志果已紹。焉得忘機人，相從洽魚鳥。"
        ],
        "notes": [
            ""
        ],
        "volume": "卷八百五十三",
        "no#": 8
    },
    {
        "title": "建業懷古",
        "author": "吳筠",
        "biography": "",
        "paragraphs": [
            "炎精既失禦，宇內為三分。吳王霸荊越，建都長江濱。",
            "爰資股肱力，以靜淮海民。魏後欲濟師，臨流遽旋軍。",
            "豈惟限天塹，所忌在有人。惜哉歸命侯，淫虐敗前勳。",
            "銜璧入洛陽，委躬為晉臣。無何覆宗社，為爾含悲辛。",
            "俄及永嘉末，中原塞胡塵。五馬浮渡江，一龍躍天津。",
            "此時成大業，實賴賢縉紳。辟土雖未遠，規模亦振振。",
            "謝公佐王室，仗節掃偽秦。誰為吳兵孱，用之在有倫。",
            "荏苒宋齊末，斯須變梁陳。綿曆已六代，興亡互紛綸。",
            "在德不在險，成敗良有因。高堞複於隍，廣殿摧於榛。",
            "王風久泯滅，勝氣猶氤氳。皇家一區域，玄化通無垠。",
            "常言宇宙泰，忽遘雲雷屯。極目梁宋郊，茫茫晦妖氛。",
            "安得倚天劍，斬茲橫海鱗。徘徊江山暮，感激為誰申。"
        ],
        "notes": [
            ""
        ],
        "volume": "卷八百五十三",
        "no#": 9
    },
    {
        "title": "經羊角哀墓作",
        "author": "吳筠",
        "biography": "",
        "paragraphs": [
            "祇召出江國，路傍旌古墳。伯桃葬角哀，墓近荊將軍。",
            "神道不相得，稱兵解其紛。幽明信難知，勝負理莫分。",
            "長呼遂刎頸，此節古未聞。兩賢結情愛，骨肉何足雲。",
            "感子初並糧，我心正氛氳。遲回駐征騎，不覺空林醺。"
        ],
        "notes": [
            ""
        ],
        "volume": "卷八百五十三",
        "no#": 10
    },
    {
        "title": "過天門山懷友",
        "author": "吳筠",
        "biography": "",
        "paragraphs": [
            "舉帆遇風勁，逸勢如飛奔。縹緲淩煙波，崩騰走川原。",
            "兩山夾滄江，豁爾開天門。須臾輕舟遠，想像孤嶼存。",
            "歸路日已近，怡然慰心魂。所經多奇趣，待與吾友論。",
            "一日如三秋，相思意彌敦。"
        ],
        "notes": [
            ""
        ],
        "volume": "卷八百五十三",
        "no#": 11
    },
    {
        "title": "舟中遇柳伯存歸潛山，因有此贈",
        "author": "吳筠",
        "biography": "",
        "paragraphs": [
            "澆風久成俗，真隱不可求。何悟非所冀，得君在扁舟。",
            "目擊道已存，一笑遂忘言。況觀絕交書，兼睹箴隱文。",
            "見君浩然心，視世如浮空。君歸潛山曲，我複廬山中。",
            "形間心不隔，誰能嗟異同。他日或相訪，無辭馭冷風。"
        ],
        "notes": [
            ""
        ],
        "volume": "卷八百五十三",
        "no#": 12
    },
    {
        "title": "舟中夜行",
        "author": "吳筠",
        "biography": "",
        "paragraphs": [
            "榜人識江路，掛席從宵征。莫辨洲渚狀，但聞風波驚。",
            "陰雲正飄颻，落月無光晶。豈不畏艱險，所憑在忠誠。",
            "何時達遙夜，佇見初日明。"
        ],
        "notes": [
            ""
        ],
        "volume": "卷八百五十三",
        "no#": 13
    },
    {
        "title": "晚到湖口見廬山作呈諸故人",
        "author": "吳筠",
        "biography": "",
        "paragraphs": [
            "夜舟達湖口，漸近廬山側。高高標橫天，隱隱何峻極。",
            "石鏡啟晨暉，壚煙凝寒色。旅泊將休暇，歸心已隮陟。",
            "虛名久為累，使我辭逸域。良願道不違，幽襟果茲得。",
            "故人在雲嶠，乃複同晏息。鴻飛入青冥，虞氏罷繒弋。"
        ],
        "notes": [
            ""
        ],
        "volume": "卷八百五十三",
        "no#": 14
    },
    {
        "title": "苦春霖作寄友",
        "author": "吳筠",
        "biography": "",
        "paragraphs": [
            "應龍遷南方，霪雨備江幹。俯望失平陸，仰瞻隱崇巒。",
            "陰風斂暄氣，殘月淒已寒。時鳥戢好音，眾芳亦微殘。",
            "萬流注江湖，日夜增波瀾。數君曠不接，悄然無與歡。",
            "對酒聊自娛，援琴為誰彈。彈為愁霖引，曲罷仍永歎。",
            "此歎因感物，誰能識其端。寫懷寄同心，詞極意未殫。"
        ],
        "notes": [
            ""
        ],
        "volume": "卷八百五十三",
        "no#": 15
    },
    {
        "title": "酬葉縣劉明府避地廬山言懷詒鄭錄事昆季苟尊師兼見贈之",
        "author": "吳筠",
        "biography": "",
        "paragraphs": [
            "明哲良罕遇，遇君輒思齊。挺生著天爵，自可析人珪。",
            "河洛初沸騰，方期掃虹霓。時命竟未合，安能親鼓鼙。",
            "從此罷飛鳧，投簪辭割雞。驅車適南土，忠孝兩不暌。",
            "廬岳鎮江介，于焉愜林棲。入門披彩服，出穀杖紅藜。",
            "隱令舊閭裏，而今複成躋。鄭公解簪紱，華萼曜松溪。",
            "賢哉苟征君，滅跡為圃畦。顧已成非薄，忝茲忘筌蹄。",
            "相觀對綠樽，逸思淩丹梯。道泰我長往，時清君勿迷。",
            "王孫且無歸，芳草正萋萋。"
        ],
        "notes": [
            ""
        ],
        "volume": "卷八百五十三",
        "no#": 16
    },
    {
        "title": "高士詠：混元皇帝",
        "author": "吳筠",
        "biography": "",
        "paragraphs": [
            "玄元九仙主，道冠三氣初。應物方佐命，棲真亦歸居。",
            "貽篇訓終古，駕景還太虛。孔父歎猶龍，誰能知所如。"
        ],
        "notes": [
            ""
        ],
        "volume": "卷八百五十三",
        "no#": 17
    },
    {
        "title": "高士詠：廣成子",
        "author": "吳筠",
        "biography": "",
        "paragraphs": [
            "廣成臥雲岫，緬邈逾千齡。軒轅來順風，問道修神形。",
            "至言發玄理，告以從杳冥。三光入無窮，寂默返太寧。"
        ],
        "notes": [
            ""
        ],
        "volume": "卷八百五十三",
        "no#": 18
    },
    {
        "title": "高士詠：許先生",
        "author": "吳筠",
        "biography": "",
        "paragraphs": [
            "大名賢所尚，寶位聖所珍。皎皎許仲武，遺之若纖塵。",
            "棄瓢箕山下，洗耳潁水濱。物外兩寂寞，獨與玄冥均。"
        ],
        "notes": [
            ""
        ],
        "volume": "卷八百五十三",
        "no#": 19
    },
    {
        "title": "高士詠：樊先生",
        "author": "吳筠",
        "biography": "",
        "paragraphs": [
            "巢父志何遠，潛精人莫知。恥聞讓王事，飲犢方見移。",
            "不欲散大樸，焉能為堯師。煉真自輕舉，浮世何足遺。"
        ],
        "notes": [
            ""
        ],
        "volume": "卷八百五十三",
        "no#": 20
    },
    {
        "title": "高士詠：柏成子高",
        "author": "吳筠",
        "biography": "",
        "paragraphs": [
            "大禹受禪讓，子高辭諸侯。退躬適外野，放浪夫何求。",
            "萬乘造中畝，一言良見酬。俋俋耕不顧，斯情邈難儔。"
        ],
        "notes": [
            ""
        ],
        "volume": "卷八百五十三",
        "no#": 21
    },
    {
        "title": "高士詠：臧丈人",
        "author": "吳筠",
        "biography": "",
        "paragraphs": [
            "臧叟隱中壑，垂綸心浩然。文王感昔夢，授政道斯全。",
            "一遵無為術，三載淳化宣。功成遂不處，遁跡符沖玄。"
        ],
        "notes": [
            ""
        ],
        "volume": "卷八百五十三",
        "no#": 22
    },
    {
        "title": "高士詠：伯夷叔齊",
        "author": "吳筠",
        "biography": "",
        "paragraphs": [
            "夷齊互崇讓，棄國從所欽。聿來及宗周，乃複非其心。",
            "世濁不可處，冰清首陽岑。采薇詠羲農，高義越古今。"
        ],
        "notes": [
            ""
        ],
        "volume": "卷八百五十三",
        "no#": 23
    },
    {
        "title": "高士詠：南華真人",
        "author": "吳筠",
        "biography": "",
        "paragraphs": [
            "南華源道宗，玄遠故不測。動與造化遊，靜合太和息。",
            "放曠生死外，逍遙神明域。況乃資九丹，輕舉歸太極。"
        ],
        "notes": [
            ""
        ],
        "volume": "卷八百五十三",
        "no#": 24
    },
    {
        "title": "高士詠：沖虛真人",
        "author": "吳筠",
        "biography": "",
        "paragraphs": [
            "沖虛冥至理，體道自玄通。不受子陽祿，但飲壺丘宗。",
            "泠然竟何依，撓挑遊大空。未知風乘我，為是我乘風。"
        ],
        "notes": [
            ""
        ],
        "volume": "卷八百五十三",
        "no#": 25
    },
    {
        "title": "高士詠：洞靈真人",
        "author": "吳筠",
        "biography": "",
        "paragraphs": [
            "亢倉致虛極，潛跡依遠岫。智去愚獨留，日虧歲方就。",
            "鄉人謀屍祝，不欲聞俎豆。尚賢非至理，堯舜固為陋。"
        ],
        "notes": [
            ""
        ],
        "volume": "卷八百五十三",
        "no#": 26
    },
    {
        "title": "高士詠：通玄真人",
        "author": "吳筠",
        "biography": "",
        "paragraphs": [
            "通玄貴陰德，利物非市朝。悠然大江上，散發揮輕橈。",
            "已陳緇帷說，複表滄浪謠。滅跡竟何往，遺文獨昭昭。"
        ],
        "notes": [
            ""
        ],
        "volume": "卷八百五十三",
        "no#": 27
    },
    {
        "title": "高士詠：文始真人",
        "author": "吳筠",
        "biography": "",
        "paragraphs": [
            "文始通道源，含光隱關吏。遙欣紫氣浮，果驗真人至。",
            "玄誥已雲錫，世榮何足累。高步三清境，超登九仙位。"
        ],
        "notes": [
            ""
        ],
        "volume": "卷八百五十三",
        "no#": 28
    },
    {
        "title": "高士詠：榮啟期",
        "author": "吳筠",
        "biography": "",
        "paragraphs": [
            "榮期信知止，帶索無所求。外物非我尚，琴歌自優遊。",
            "三樂通至道，一言醉孔丘。居常以待終，嘯傲夫何憂。"
        ],
        "notes": [
            ""
        ],
        "volume": "卷八百五十三",
        "no#": 29
    },
    {
        "title": "高士詠：長沮桀溺",
        "author": "吳筠",
        "biography": "",
        "paragraphs": [
            "賢哉彼沮溺，避世全其真。孔父棲棲者，征途方問津。",
            "行藏既異跡，語默豈同倫。耦耕長林下，甘與鳥雀群。"
        ],
        "notes": [
            ""
        ],
        "volume": "卷八百五十三",
        "no#": 30
    },
    {
        "title": "高士詠：顏闔",
        "author": "吳筠",
        "biography": "",
        "paragraphs": [
            "世情矜寵譽，效節徼當時。顏闔遵無名，飯牛聊自怡。",
            "逃聘鄙束帛，鑿壞欣茅茨。托聘囂塵表，放浪世莫知。"
        ],
        "notes": [
            ""
        ],
        "volume": "卷八百五十三",
        "no#": 31
    },
    {
        "title": "高士詠：老萊夫妻",
        "author": "吳筠",
        "biography": "",
        "paragraphs": [
            "萊氏道已遠，懿妻德彌清。一遁囂煩趣，永契雲壑情。",
            "祿位非所重，拂衣遂遐征。杳然從我願，豈為物所攖。"
        ],
        "notes": [
            ""
        ],
        "volume": "卷八百五十三",
        "no#": 32
    },
    {
        "title": "高士詠：楚狂接輿夫妻",
        "author": "吳筠",
        "biography": "",
        "paragraphs": [
            "接輿耽沖玄，伉儷亦真逸。傲然辭徵聘，耕績代祿秩。",
            "鳳歌誡文宣，龍德遂隱密。一遊峨嵋上，千載保靈術。"
        ],
        "notes": [
            ""
        ],
        "volume": "卷八百五十三",
        "no#": 33
    },
    {
        "title": "高士詠：鄭商人弦高",
        "author": "吳筠",
        "biography": "",
        "paragraphs": [
            "卓哉弦高子，商隱獨摽奇。效謀全鄭國，矯命犒秦師。",
            "賞神義不受，存公滅其私。虛心貴無名，遠跡居九夷。"
        ],
        "notes": [
            ""
        ],
        "volume": "卷八百五十三",
        "no#": 34
    },
    {
        "title": "高士詠：柳下惠",
        "author": "吳筠",
        "biography": "",
        "paragraphs": [
            "展禽抱純粹，滅跡和光塵。高情遺軒冕，降志救世人。",
            "百行既無點，三黜道彌真。信謂德超古，豈惟言中倫。"
        ],
        "notes": [
            ""
        ],
        "volume": "卷八百五十三",
        "no#": 35
    },
    {
        "title": "高士詠：荷蓧晨門",
        "author": "吳筠",
        "biography": "",
        "paragraphs": [
            "荷蓧隱耕藝，晨門潛抱關。道尊名可賤，理愜心彌閑。",
            "混跡是非域，縱懷天地間。同譏孔宣父，匿景杳不還。"
        ],
        "notes": [
            ""
        ],
        "volume": "卷八百五十三",
        "no#": 36
    },
    {
        "title": "高士詠：漢陰丈人",
        "author": "吳筠",
        "biography": "",
        "paragraphs": [
            "野哉漢陰叟，好古遂忘機。抱甕誠亦勤，守朴全道微。",
            "子貢初不達，聽言識其非。已為風波人，怳惘失所依。"
        ],
        "notes": [
            ""
        ],
        "volume": "卷八百五十三",
        "no#": 37
    },
    {
        "title": "高士詠：于陵夫妻",
        "author": "吳筠",
        "biography": "",
        "paragraphs": [
            "皎皎於陵子，己賢妻亦明。安茲道德重，顧彼浮華輕。",
            "琴書不為務，祿位不可榮。逃跡終灌園，誰能達世情。"
        ],
        "notes": [
            ""
        ],
        "volume": "卷八百五十三",
        "no#": 38
    },
    {
        "title": "高士詠：項橐",
        "author": "吳筠",
        "biography": "",
        "paragraphs": [
            "太項冥虛極，微遠不可究。稟量合太初，返形寄童幼。",
            "孔父慚至理，顏生賴真授。泛然同萬流，無跡世莫覯。"
        ],
        "notes": [
            ""
        ],
        "volume": "卷八百五十三",
        "no#": 39
    },
    {
        "title": "高士詠：太伯延陵",
        "author": "吳筠",
        "biography": "",
        "paragraphs": [
            "太伯全至讓，遠投蠻夷間。延陵嗣高風，去國不復還。",
            "尊榮比蟬翼，道義侔崇山。元規與峻節，曆世無能攀。"
        ],
        "notes": [
            ""
        ],
        "volume": "卷八百五十三",
        "no#": 40
    },
    {
        "title": "高士詠：壺丘子",
        "author": "吳筠",
        "biography": "",
        "paragraphs": [
            "壺丘道為量，玄虛固難知。季咸曜淺術，禦寇初深疑。",
            "至人忘禍福，感變靡定期。太沖杳無朕，元化誰能知。"
        ],
        "notes": [
            ""
        ],
        "volume": "卷八百五十三",
        "no#": 41
    },
    {
        "title": "高士詠：段幹木",
        "author": "吳筠",
        "biography": "",
        "paragraphs": [
            "幹木布衣者，守道杜衡門。德光義且富，肯易王侯尊。",
            "魏主欽其賢，軾廬情亦敦。秦兵遂不舉，高臥為國藩。"
        ],
        "notes": [
            ""
        ],
        "volume": "卷八百五十三",
        "no#": 42
    },
    {
        "title": "高士詠：魯仲連",
        "author": "吳筠",
        "biography": "",
        "paragraphs": [
            "仲連秉奇節，釋難含道情。一言卻秦圍，片劄降聊城。",
            "辭金義何遠，讓祿心益清。處世功已立，拂衣蹈滄溟。"
        ],
        "notes": [
            ""
        ],
        "volume": "卷八百五十三",
        "no#": 43
    },
    {
        "title": "高士詠：顏歜",
        "author": "吳筠",
        "biography": "",
        "paragraphs": [
            "高哉彼顏歜，逸氣陵齊宣。道尊義不屈，士重王來前。",
            "榮祿安可誘，保和從自然。放情任所尚，長揖歸山泉。"
        ],
        "notes": [
            ""
        ],
        "volume": "卷八百五十三",
        "no#": 44
    },
    {
        "title": "高士詠：周豐",
        "author": "吳筠",
        "biography": "",
        "paragraphs": [
            "周豐貴隱耀，靜默尊無名。魯侯詢政體，喻以治道精。",
            "蒞人在忠愨，疑叛由會盟。一言達至義，千載良為程。"
        ],
        "notes": [
            ""
        ],
        "volume": "卷八百五十三",
        "no#": 45
    },
    {
        "title": "高士詠：師金",
        "author": "吳筠",
        "biography": "",
        "paragraphs": [
            "聖人貴素樸，禮義非玄同。師金告顏生，可謂達化宗。",
            "夫子飾芻狗，自然道斯窮。應物方矯行，俯仰靡不通。"
        ],
        "notes": [
            ""
        ],
        "volume": "卷八百五十三",
        "no#": 46
    },
    {
        "title": "高士詠：南郭子綦",
        "author": "吳筠",
        "biography": "",
        "paragraphs": [
            "子綦方隱幾，冥寂久灰心。悟來應顏遊，清義杳何深。",
            "含響盡天籟，有言同鷇音。是非不足辯，安用勞神襟。"
        ],
        "notes": [
            ""
        ],
        "volume": "卷八百五十三",
        "no#": 47
    },
    {
        "title": "高士詠：黔婁先生",
        "author": "吳筠",
        "biography": "",
        "paragraphs": [
            "黔婁蘊雅操，守約遺代華。淡然常有怡，與物固無瑕。",
            "哲妻配明德，既沒辯正邪。辭祿乃餘貴，表諡良可嘉。"
        ],
        "notes": [
            ""
        ],
        "volume": "卷八百五十三",
        "no#": 48
    },
    {
        "title": "高士詠：原憲",
        "author": "吳筠",
        "biography": "",
        "paragraphs": [
            "原生何淡漠，觀妙自怡性。蓬戶常晏如，弦歌樂天命。",
            "無財方是貧，有道固非病。木賜欽高風，退慚車馬盛。"
        ],
        "notes": [
            ""
        ],
        "volume": "卷八百五十三",
        "no#": 49
    },
    {
        "title": "高士詠：商山四皓",
        "author": "吳筠",
        "biography": "",
        "paragraphs": [
            "萬方厭秦德，戰伐何紛紛。四皓同無為，丘中臥白雲。",
            "自漢成帝業，一來翼儲君。知幾道可尚，隱括成元勳。"
        ],
        "notes": [
            ""
        ],
        "volume": "卷八百五十三",
        "no#": 50
    },
    {
        "title": "高士詠：河上公",
        "author": "吳筠",
        "biography": "",
        "paragraphs": [
            "邈邈河上叟，無名契虛沖。靈關暢玄旨，萬乘趨道風。",
            "寵辱不可累，飄然在雲空。獨與造化友，誰能測無窮。"
        ],
        "notes": [
            ""
        ],
        "volume": "卷八百五十三",
        "no#": 51
    },
    {
        "title": "高士詠：東方曼倩",
        "author": "吳筠",
        "biography": "",
        "paragraphs": [
            "東方稟易象，玩世隱廊廟。棲心抱清微，混跡秘光耀。",
            "玄覽寄數術，納規在談笑。賣藥五湖中，還從九仙妙。"
        ],
        "notes": [
            ""
        ],
        "volume": "卷八百五十三",
        "no#": 52
    },
    {
        "title": "高士詠：嚴君平",
        "author": "吳筠",
        "biography": "",
        "paragraphs": [
            "漢皇舉遺逸，多士咸已寧。至德不可拔，嚴君獨湛冥。",
            "蔔筮訓流俗，指歸暢玄經。閉關動元象，何必遊紫庭。"
        ],
        "notes": [
            ""
        ],
        "volume": "卷八百五十三",
        "no#": 53
    },
    {
        "title": "高士詠：司馬季主",
        "author": "吳筠",
        "biography": "",
        "paragraphs": [
            "季主超常倫，沉跡寄蔔筮。宋賈二大夫，停車試觀藝。",
            "高談哂朝列，洪辯不可際。終秉鸞鳳心，翛然已遐逝。"
        ],
        "notes": [
            ""
        ],
        "volume": "卷八百五十三",
        "no#": 54
    },
    {
        "title": "高士詠：鄭子真張仲蔚",
        "author": "吳筠",
        "biography": "",
        "paragraphs": [
            "子真岩石下，仲蔚蓬蒿居。禮聘終不屈，清貧長晏如。",
            "心情在耕藝，養壽資玄虛。至樂非外物，道冥歡有餘。"
        ],
        "notes": [
            ""
        ],
        "volume": "卷八百五十三",
        "no#": 55
    },
    {
        "title": "高士詠：嚴子陵",
        "author": "吳筠",
        "biography": "",
        "paragraphs": [
            "漢皇敦故友，物色訪嚴生。三聘迨深澤，一來遇帝庭。",
            "紫宸同禦寢，玄象驗客星。祿位終不屈，雲山樂躬耕。"
        ],
        "notes": [
            ""
        ],
        "volume": "卷八百五十三",
        "no#": 56
    },
    {
        "title": "高士詠：向子平",
        "author": "吳筠",
        "biography": "",
        "paragraphs": [
            "子平好真隱，清淨玩老易。探玄樂無為，觀象驗損益。",
            "常抱方外心，且紆人間跡。一朝畢婚娶，五嶽遂長適。"
        ],
        "notes": [
            ""
        ],
        "volume": "卷八百五十三",
        "no#": 57
    },
    {
        "title": "高士詠：韓康",
        "author": "吳筠",
        "biography": "",
        "paragraphs": [
            "伯休抱遐心，隱括自為美。賣藥不二價，有名反深恥。",
            "安能受玄纁，秉願終素履。逃遁從所尚，蕭蕭絕塵軌。"
        ],
        "notes": [
            ""
        ],
        "volume": "卷八百五十三",
        "no#": 58
    },
    {
        "title": "高士詠：台佟管甯",
        "author": "吳筠",
        "biography": "",
        "paragraphs": [
            "吾嘉台孝威，樂道隱岩穴。吾尚管幼安，棲真養高節。",
            "采藥聊自給，觀書任所悅。風塵不可混，真素比松雪。"
        ],
        "notes": [
            ""
        ],
        "volume": "卷八百五十三",
        "no#": 59
    },
    {
        "title": "高士詠：高鳳",
        "author": "吳筠",
        "biography": "",
        "paragraphs": [
            "吾觀時人趣，矯跡務馳聲。獨有高文通，訟田求翳名。",
            "公車徒見累，爵祿非所榮。隱身樂魚釣，世網不可攖。"
        ],
        "notes": [
            ""
        ],
        "volume": "卷八百五十三",
        "no#": 60
    },
    {
        "title": "高士詠：龐德公",
        "author": "吳筠",
        "biography": "",
        "paragraphs": [
            "龐公棲鹿門，絕跡遠城市。超然風塵外，自得丘壑美。",
            "耕鑿勤厥躬，耘鋤課妻子。保茲永無患，軒冕何足紀。"
        ],
        "notes": [
            ""
        ],
        "volume": "卷八百五十三",
        "no#": 61
    },
    {
        "title": "高士詠：玄晏先生",
        "author": "吳筠",
        "biography": "",
        "paragraphs": [
            "士安逾弱冠，落魄未修飾。一朝因感激，志學忘寢食。",
            "著書窮天人，辭聘守玄默。薄葬信昭儉，可為將來則。"
        ],
        "notes": [
            ""
        ],
        "volume": "卷八百五十三",
        "no#": 62
    },
    {
        "title": "高士詠：孫公和",
        "author": "吳筠",
        "biography": "",
        "paragraphs": [
            "孫登好淳古，卉服從穴居。彈琴合天和，讀易見象初。",
            "終日無慍色，恬然在玄虛。貽言誡叔夜，超跡安所如。"
        ],
        "notes": [
            ""
        ],
        "volume": "卷八百五十三",
        "no#": 63
    },
    {
        "title": "高士詠：董威輦",
        "author": "吳筠",
        "biography": "",
        "paragraphs": [
            "董京依白社，散發詠玄風。心出區宇外，跡參城市中。",
            "囂塵不能雜，名位安可籠。匿影留雅什，精微信難窮。"
        ],
        "notes": [
            ""
        ],
        "volume": "卷八百五十三",
        "no#": 64
    },
    {
        "title": "高士詠：郭文舉",
        "author": "吳筠",
        "biography": "",
        "paragraphs": [
            "郭生在童稚，已得方外心。絕跡遺世務，棲真入長林。",
            "元和感異類，猛獸懷德音。不憶固無情，斯言微且深。"
        ],
        "notes": [
            ""
        ],
        "volume": "卷八百五十三",
        "no#": 65
    },
    {
        "title": "高士詠：陶征君",
        "author": "吳筠",
        "biography": "",
        "paragraphs": [
            "吾重陶淵明，達生知止足。怡情在樽酒，此外無所欲。",
            "彭澤非我榮，折腰信為辱。歸來北窗下，複采東籬菊。"
        ],
        "notes": [
            ""
        ],
        "volume": "卷八百五十三",
        "no#": 66
    },
    {
        "title": "元日言懷，因以自勵，詒諸同志",
        "author": "吳筠",
        "biography": "",
        "paragraphs": [
            "馳光無時憩，加我五十年。知非慕伯玉，讀易宗文宣。",
            "經世匪吾事，庶幾唯道全。誰言帝鄉遠，自古多真仙。",
            "餘滓永可滌，秉心方杳然。孰能無相與，滅跡俱忘筌。",
            "安用感時變，當期升九天。"
        ],
        "notes": [
            ""
        ],
        "volume": "卷八百五十三",
        "no#": 67
    },
    {
        "title": "同劉主簿承介建昌江泛舟作",
        "author": "吳筠",
        "biography": "",
        "paragraphs": [
            "吾友從吏隱，和光心杳然。鳴琴正多暇，嘯侶浮清川。",
            "風霽遠澄映，昭昭涵洞天。坐驚眾峰轉，乃覺孤舟遷。",
            "崖嶼非一狀，差池過目前。徘徊白日暮，月色江中鮮。",
            "真興殊未已，滔滔且溯沿。時歌滄浪曲，或誦逍遙篇。",
            "酣暢迷夜久，遲遲方告旋。此時無相與，其旨在忘筌。"
        ],
        "notes": [
            ""
        ],
        "volume": "卷八百五十三",
        "no#": 68
    },
    {
        "title": "緱山廟",
        "author": "吳筠",
        "biography": "",
        "paragraphs": [
            "朝吾自嵩山，驅駕遵洛汭。逶遲轘轅側，仰望緱山際。",
            "王子謝時人，笙歌此賓帝。仙材夙所稟，寶位焉足系。",
            "為迫丹霄期，闕流蒼生惠。高蹤邈千載，遺廟今一詣。",
            "肅肅生風雲，森森列松桂。大君弘至道，層構何壯麗。",
            "稽首環金壇，焚香陟瑤砌。伊餘超浮俗，塵慮久已閉。",
            "況複清夙心，蕭然葉真契。"
        ],
        "notes": [
            ""
        ],
        "volume": "卷八百五十三",
        "no#": 69
    },
    {
        "title": "胡無人行",
        "author": "吳筠",
        "biography": "",
        "paragraphs": [
            "劍頭利如芒，恒持照眼光。鐵騎追驍虜，金羈討黠羌。",
            "高秋八九月，胡地早風霜。男兒不惜死，破膽與君嘗。"
        ],
        "notes": [
            ""
        ],
        "volume": "卷八百五十三",
        "no#": 70
    },
    {
        "title": "別章叟",
        "author": "吳筠",
        "biography": "",
        "paragraphs": [
            "平昔同邑裏，經年不相思。今日成遠別，相對心淒其。"
        ],
        "notes": [
            ""
        ],
        "volume": "卷八百五十三",
        "no#": 71
    },
    {
        "title": "題縉雲嶺永望館",
        "author": "吳筠",
        "biography": "",
        "paragraphs": [
            "人驚此路險，我愛山前深。猶恐佳趣盡，欲行且沉吟。"
        ],
        "notes": [
            ""
        ],
        "volume": "卷八百五十三",
        "no#": 72
    },
    {
        "title": "題華山人所居",
        "author": "吳筠",
        "biography": "",
        "paragraphs": [
            "故人住南郭，邀我對芳樽。歡暢日雲暮，不知城市喧。"
        ],
        "notes": [
            ""
        ],
        "volume": "卷八百五十三",
        "no#": 73
    }
]