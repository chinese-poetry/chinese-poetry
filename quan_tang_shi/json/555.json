[
    {
        "title": "校獵曲",
        "author": "馬戴",
        "biography": "",
        "paragraphs": [
            "楚子畋郊野，布罟籠天涯。浮雲張作羅，萬草結成罝。",
            "意在絕飛鳥，臂弓腰鏌鋣。遠將射勾踐，次欲誅夫差。",
            "壯志一朝盡，他□□繁華。當時能獵賢，保國兼保家。"
        ],
        "notes": [
            ""
        ],
        "volume": "卷五百五十五",
        "no#": 1
    },
    {
        "title": "蠻家",
        "author": "馬戴",
        "biography": "",
        "paragraphs": [
            "領得賣珠錢，還歸銅柱邊。看兒調小象，打鼓放新船。",
            "醉後眠神樹，耕時語瘴煙。又逢衰蹇老，相問莫知年。"
        ],
        "notes": [
            ""
        ],
        "volume": "卷五百五十五",
        "no#": 2
    },
    {
        "title": "春思",
        "author": "馬戴",
        "biography": "",
        "paragraphs": [
            "初日照楊柳，玉樓含翠陰。啼春獨鳥思，望遠佳人心。",
            "幽怨貯瑤瑟，韶光凝碧林。所思曾不見，芳草意空深。"
        ],
        "notes": [
            ""
        ],
        "volume": "卷五百五十五",
        "no#": 3
    },
    {
        "title": "送從叔赴南海幕",
        "author": "馬戴",
        "biography": "",
        "paragraphs": [
            "洞庭秋色起，哀狖更難聞。身往海邊郡，帆懸天際雲。",
            "炎州羅翠鳥，瘴嶺控蠻軍。信息來非易，堪悲此路分。"
        ],
        "notes": [
            ""
        ],
        "volume": "卷五百五十五",
        "no#": 4
    },
    {
        "title": "江行留別",
        "author": "馬戴",
        "biography": "",
        "paragraphs": [
            "吳楚半秋色，渡江逢葦花。雲侵帆影盡，風逼雁行斜。",
            "返照開嵐翠，寒潮蕩浦沙。余將何所往，海嶠擬營家。"
        ],
        "notes": [
            ""
        ],
        "volume": "卷五百五十五",
        "no#": 5
    },
    {
        "title": "將別寄友人",
        "author": "馬戴",
        "biography": "",
        "paragraphs": [
            "帝鄉歸未得，辛苦事羈遊。別館一尊酒，客程千里秋。",
            "霜風紅葉寺，夜雨白蘋洲。長恐此時淚，不禁和恨流。"
        ],
        "notes": [
            ""
        ],
        "volume": "卷五百五十五",
        "no#": 6
    },
    {
        "title": "客行",
        "author": "馬戴",
        "biography": "",
        "paragraphs": [
            "路岐長不盡，客恨杳難通。蘆荻晚汀雨，柳花南浦風。",
            "亂鐘嘶馬急，殘日半帆紅。卻羨漁樵侶，閑歌落照中。"
        ],
        "notes": [
            ""
        ],
        "volume": "卷五百五十五",
        "no#": 7
    },
    {
        "title": "過野叟居",
        "author": "馬戴",
        "biography": "",
        "paragraphs": [
            "野人閑種樹，樹老野人前。居止白雲內，漁樵滄海邊。",
            "呼兒采山藥，放犢飲溪泉。自著養生論，無煩憂暮年。"
        ],
        "notes": [
            ""
        ],
        "volume": "卷五百五十五",
        "no#": 8
    },
    {
        "title": "答光州王使君",
        "author": "馬戴",
        "biography": "",
        "paragraphs": [
            "信來淮上郡，楚岫入秦雲。自顧為儒者，何由答使君。",
            "蛻風蟬半失，阻雨雁頻聞。欲識平生分，他時別紀勳。"
        ],
        "notes": [
            ""
        ],
        "volume": "卷五百五十五",
        "no#": 9
    },
    {
        "title": "下第再過崔邵池陽居",
        "author": "馬戴",
        "biography": "",
        "paragraphs": [
            "豈無故鄉路，路遠未成歸。關內相知少，海邊來信稀。",
            "離雲空石穴，芳草偃郊扉。謝子一留宿，此心聊息機。"
        ],
        "notes": [
            ""
        ],
        "volume": "卷五百五十五",
        "no#": 10
    },
    {
        "title": "夕次淮口",
        "author": "馬戴",
        "biography": "",
        "paragraphs": [
            "天涯秋光盡，木末群鳥還。夜久遊子息，月明岐路閑。",
            "風生淮水上，帆落楚雲間。此意竟誰見，行行非故關。"
        ],
        "notes": [
            ""
        ],
        "volume": "卷五百五十五",
        "no#": 11
    },
    {
        "title": "落日悵望",
        "author": "馬戴",
        "biography": "",
        "paragraphs": [
            "孤雲與歸鳥，千里片時間。念我一何滯，辭家久未還。",
            "微陽下喬木，遠色隱秋山。臨水不敢照，恐驚平昔顏。"
        ],
        "notes": [
            ""
        ],
        "volume": "卷五百五十五",
        "no#": 12
    },
    {
        "title": "早發故山作",
        "author": "馬戴",
        "biography": "",
        "paragraphs": [
            "雲門夾峭石，石路蔭長松。穀響猿相應，山深水複重。",
            "餐霞人不見，采藥客猶逢。獨宿靈潭側，時聞岳頂鐘。"
        ],
        "notes": [
            ""
        ],
        "volume": "卷五百五十五",
        "no#": 13
    },
    {
        "title": "下第別郜扶",
        "author": "馬戴",
        "biography": "",
        "paragraphs": [
            "窮途別故人，京洛泣風塵。在世即應老，他鄉又欲春。",
            "平生空志學，晚歲拙謀身。靜話歸休計，唯將海上親。"
        ],
        "notes": [
            ""
        ],
        "volume": "卷五百五十五",
        "no#": 14
    },
    {
        "title": "寄終南真空禪師",
        "author": "馬戴",
        "biography": "",
        "paragraphs": [
            "閑想白雲外，了然清淨僧。松門山半寺，夜雨佛前燈。",
            "此境可長住，浮生自不能。一從林下別，瀑布幾成冰。"
        ],
        "notes": [
            ""
        ],
        "volume": "卷五百五十五",
        "no#": 15
    },
    {
        "title": "長安寓居寄贈賈島",
        "author": "馬戴",
        "biography": "",
        "paragraphs": [
            "歲暮見華髮，平生志半空。孤雲不我棄，歸隱與誰同。",
            "枉道紫宸謁，妨栽丹桂叢。何如隨野鹿，棲止石岩中。"
        ],
        "notes": [
            ""
        ],
        "volume": "卷五百五十五",
        "no#": 16
    },
    {
        "title": "秋郊夕望",
        "author": "馬戴",
        "biography": "",
        "paragraphs": [
            "度鳥向棲急，陰蟲逢夜多。餘霞媚秋漢，迥月濯滄波。",
            "蔓草將萎絕，流年其奈何。耿然搖落思，獨酌不成歌。"
        ],
        "notes": [
            ""
        ],
        "volume": "卷五百五十五",
        "no#": 17
    },
    {
        "title": "贈越客",
        "author": "馬戴",
        "biography": "",
        "paragraphs": [
            "故國波濤隔，明時已久留。獻書雙闕晚，看月五陵秋。",
            "南棹何時返，長江憶共遊。遙知釣船畔，相望在汀洲。"
        ],
        "notes": [
            ""
        ],
        "volume": "卷五百五十五",
        "no#": 18
    },
    {
        "title": "送顧非熊下第歸江南",
        "author": "馬戴",
        "biography": "",
        "paragraphs": [
            "無成西別秦，返駕江南春。草際楚田雁，舟中吳苑人。",
            "殘雲掛絕島，迥樹入通津。想到長洲日，門前多白蘋。"
        ],
        "notes": [
            ""
        ],
        "volume": "卷五百五十五",
        "no#": 19
    },
    {
        "title": "汧上勸舊友",
        "author": "馬戴",
        "biography": "",
        "paragraphs": [
            "鬥酒故人同，長歌起北風。斜陽高壘閉，秋角暮山空。",
            "雁叫寒流上，螢飛薄霧中。坐來生白髮，況複久從戎。"
        ],
        "notes": [
            ""
        ],
        "volume": "卷五百五十五",
        "no#": 20
    },
    {
        "title": "送狄參軍赴杭州",
        "author": "馬戴",
        "biography": "",
        "paragraphs": [
            "新官非次受，聖主寵前勳。關雪發車晚，風濤掛席聞。",
            "海門山疊翠，湖岸郡藏雲。執簡從公後，髯參豈勝君。"
        ],
        "notes": [
            ""
        ],
        "volume": "卷五百五十五",
        "no#": 21
    },
    {
        "title": "過故人所遷新居",
        "author": "馬戴",
        "biography": "",
        "paragraphs": [
            "金馬詔何晚，茂陵居近修。客來雲雨散，鳥下梧桐秋。",
            "迥漢銜天闕，遙泉響禦溝。坐看涼月上，為子一淹留。"
        ],
        "notes": [
            ""
        ],
        "volume": "卷五百五十五",
        "no#": 22
    },
    {
        "title": "落照",
        "author": "馬戴",
        "biography": "",
        "paragraphs": [
            "照曜天山外，飛鴉幾共過。微紅拂秋漢，片白透長波。",
            "影促寒汀薄，光殘古木多。金霞與雲氣，散漫複相和。"
        ],
        "notes": [
            ""
        ],
        "volume": "卷五百五十五",
        "no#": 23
    },
    {
        "title": "宿崔邵池陽別墅",
        "author": "馬戴",
        "biography": "",
        "paragraphs": [
            "楊柳色已改，郊原日複低。煙生寒渚上，霞散亂山西。",
            "待月人相對，驚風雁不齊。此心君莫問，舊國去將迷。"
        ],
        "notes": [
            ""
        ],
        "volume": "卷五百五十五",
        "no#": 24
    },
    {
        "title": "楚江懷古三首",
        "author": "馬戴",
        "biography": "",
        "paragraphs": [
            "露氣寒光集，微陽下楚丘。猿啼洞庭樹，人在木蘭舟。",
            "廣澤生明月，蒼山夾亂流。雲中君不降，竟夕自悲秋。",
            "驚鳥去無際，寒蛩鳴我傍。蘆洲生早霧，蘭隰下微霜。",
            "列宿分窮野，空流注大荒。看山候明月，聊自整雲裝。",
            "野風吹蕙帶，驟雨滴蘭橈。屈宋魂冥寞，江山思寂寥。",
            "陰霓侵晚景，海樹入回潮。欲折寒芳薦，明神詎可招。"
        ],
        "notes": [
            ""
        ],
        "volume": "卷五百五十五",
        "no#": 25
    },
    {
        "title": "遠水",
        "author": "馬戴",
        "biography": "",
        "paragraphs": [
            "蕩漾空沙際，虛明入遠天。秋光照不極，鳥影去無邊。",
            "勢引長雲斷，波輕片雪連。汀洲杳難到，萬古覆蒼煙。"
        ],
        "notes": [
            ""
        ],
        "volume": "卷五百五十五",
        "no#": 26
    },
    {
        "title": "夕發邠甯寄從弟",
        "author": "馬戴",
        "biography": "",
        "paragraphs": [
            "半酣走馬別，別後鎖邊城。日落月未上，鳥棲人獨行。",
            "方馳故國戀，複愴長年情。入夜不能息，何當閑此生。"
        ],
        "notes": [
            ""
        ],
        "volume": "卷五百五十五",
        "no#": 27
    },
    {
        "title": "贈別北客",
        "author": "馬戴",
        "biography": "",
        "paragraphs": [
            "君生遊俠地，感激氣何高。飲盡玉壺酒，贈留金錯刀。",
            "雁關飛霰雪，鯨海落雲濤。決去如征鳥，離心空自勞。"
        ],
        "notes": [
            ""
        ],
        "volume": "卷五百五十五",
        "no#": 28
    },
    {
        "title": "夜下湘中",
        "author": "馬戴",
        "biography": "",
        "paragraphs": [
            "洞庭人夜別，孤棹下湘中。露洗寒山遍，波搖楚月空。",
            "密林飛暗狖，廣澤發鳴鴻。行值揚帆者，江分又不同。"
        ],
        "notes": [
            ""
        ],
        "volume": "卷五百五十五",
        "no#": 29
    },
    {
        "title": "送呂郎中牧東海郡",
        "author": "馬戴",
        "biography": "",
        "paragraphs": [
            "假道經淮泗，檣烏集隼旟。蕪城沙菼接，波島石林疏。",
            "海鶴空庭下，夷人遠岸居。山鄉足遺老，佇聽薦賢書。"
        ],
        "notes": [
            ""
        ],
        "volume": "卷五百五十五",
        "no#": 30
    },
    {
        "title": "山行偶作",
        "author": "馬戴",
        "biography": "",
        "paragraphs": [
            "緣危路忽窮，投宿值樵翁。鳥下山含暝，蟬鳴露滴空。",
            "石門斜月入，雲竇暗泉通。寂寞生幽思，心疑舊隱同。"
        ],
        "notes": [
            ""
        ],
        "volume": "卷五百五十五",
        "no#": 31
    },
    {
        "title": "巴江夜猿",
        "author": "馬戴",
        "biography": "",
        "paragraphs": [
            "日飲巴江水，還啼巴岸邊。秋聲巫峽斷，夜影楚雲連。",
            "露滴青楓樹，山空明月天。誰知泊船者，聽此不能眠。"
        ],
        "notes": [
            ""
        ],
        "volume": "卷五百五十五",
        "no#": 32
    },
    {
        "title": "送田使君牧蔡州",
        "author": "馬戴",
        "biography": "",
        "paragraphs": [
            "主意思政理，牧人官不輕。樹多淮右地，山遠汝南城。",
            "望稼周田隔，登樓楚月生。懸知蔣亭下，渚鶴伴閑行。"
        ],
        "notes": [
            ""
        ],
        "volume": "卷五百五十五",
        "no#": 33
    },
    {
        "title": "雀台怨",
        "author": "馬戴",
        "biography": "",
        "paragraphs": [
            "魏宮歌舞地，蝶戲鳥還鳴。玉座人難到，銅台雨滴平。",
            "西陵樹不見，漳浦草空生。萬恨盡埋此，徒懸千載名。"
        ],
        "notes": [
            ""
        ],
        "volume": "卷五百五十五",
        "no#": 34
    },
    {
        "title": "早發故園",
        "author": "馬戴",
        "biography": "",
        "paragraphs": [
            "語別在中夜，登車離故鄉。曙鐘寒出嶽，殘月迥凝霜。",
            "風柳條多折，沙雲氣盡黃。行逢海西雁，零落不成行。"
        ],
        "notes": [
            ""
        ],
        "volume": "卷五百五十五",
        "no#": 35
    },
    {
        "title": "贈別江客",
        "author": "馬戴",
        "biography": "",
        "paragraphs": [
            "湘中有岑穴，君去掛帆過。露細蒹葭廣，潮回島嶼多。",
            "汀洲延夕照，楓葉墜寒波。應使同漁者，生涯許釣歌。"
        ],
        "notes": [
            ""
        ],
        "volume": "卷五百五十五",
        "no#": 36
    },
    {
        "title": "宿翠微寺",
        "author": "馬戴",
        "biography": "",
        "paragraphs": [
            "處處松陰滿，樵開一徑通。鳥歸雲壑靜，僧語石樓空。",
            "積翠含微月，遙泉韻細風。經行心不厭，憶在故山中。"
        ],
        "notes": [
            ""
        ],
        "volume": "卷五百五十五",
        "no#": 37
    },
    {
        "title": "霽後寄白閣僧",
        "author": "馬戴",
        "biography": "",
        "paragraphs": [
            "蒼翠霾高雪，西峰鳥外看。久披山衲壞，孤坐石床寒。",
            "盥手水泉滴，燃燈夜燒殘。終期老雲嶠，煮藥伴中餐。"
        ],
        "notes": [
            ""
        ],
        "volume": "卷五百五十五",
        "no#": 38
    },
    {
        "title": "送僧歸金山寺",
        "author": "馬戴",
        "biography": "",
        "paragraphs": [
            "金陵山色裏，蟬急向秋分。迥寺橫洲島，歸僧渡水雲。",
            "夕陽依岸盡，清磬隔潮聞。遙想禪林下，爐香帶月焚。"
        ],
        "notes": [
            ""
        ],
        "volume": "卷五百五十五",
        "no#": 39
    },
    {
        "title": "新秋雨霽宿王處士東郊",
        "author": "馬戴",
        "biography": "",
        "paragraphs": [
            "夕陽逢一雨，夜木洗清陰。露氣竹窗靜，秋光雲月深。",
            "煎嘗靈藥味，話及故山心。得意兩不寐，微風生玉琴。"
        ],
        "notes": [
            ""
        ],
        "volume": "卷五百五十五",
        "no#": 40
    },
    {
        "title": "關山曲二首",
        "author": "馬戴",
        "biography": "",
        "paragraphs": [
            "金甲耀兜鍪，黃金拂紫騮。叛羌旗下戮，陷壁夜中收。",
            "霜霰戎衣月，關河磧氣秋。箭瘡殊未合，更遣擊蘭州。",
            "火發龍山北，中宵易左賢。勒兵臨漢水，驚雁散胡天。",
            "木落防河急，軍孤受敵偏。猶聞漢皇怒，按劍待開邊。"
        ],
        "notes": [
            ""
        ],
        "volume": "卷五百五十五",
        "no#": 41
    },
    {
        "title": "塞下曲二首",
        "author": "馬戴",
        "biography": "",
        "paragraphs": [
            "旌旗倒北風，霜霰逐南鴻。夜救龍城急，朝焚虜帳空。",
            "骨銷金鏃在，鬢改玉關中。卻想羲軒氏，無人尚戰功。",
            "廣漠雲凝慘，日斜飛霰生。燒山搜猛獸，伏道擊回兵。",
            "風折旗竿曲，沙埋樹杪平。黃雲飛旦夕，偏奏苦寒聲。"
        ],
        "notes": [
            ""
        ],
        "volume": "卷五百五十五",
        "no#": 42
    },
    {
        "title": "廣陵曲",
        "author": "馬戴",
        "biography": "",
        "paragraphs": [
            "蔥蘢桂樹枝，高系黃金羈。葉隱青蛾翠，花飄白玉墀。",
            "上鳴間關鳥，下醉遊俠兒。煬帝國已破，此中都不知。"
        ],
        "notes": [
            ""
        ],
        "volume": "卷五百五十五",
        "no#": 43
    },
    {
        "title": "送人游蜀",
        "author": "馬戴",
        "biography": "",
        "paragraphs": [
            "別離楊柳陌，迢遞蜀門行。若聽清猿後，應多白髮生。",
            "虹霓侵棧道，風雨雜江聲。過盡愁人處，煙花是錦城。"
        ],
        "notes": [
            ""
        ],
        "volume": "卷五百五十五",
        "no#": 44
    },
    {
        "title": "宿無可上人房",
        "author": "馬戴",
        "biography": "",
        "paragraphs": [
            "稀逢息心侶，細話遠山期。河漢秋深夜，杉梧露滴時。",
            "風傳林磬響，月掩草堂遲。坐臥禪心在，浮生皆不知。"
        ],
        "notes": [
            ""
        ],
        "volume": "卷五百五十五",
        "no#": 45
    },
    {
        "title": "旅次夏州",
        "author": "馬戴",
        "biography": "",
        "paragraphs": [
            "嘶馬發相續，行次夏王台。鎖郡雲陰暮，鳴笳燒色來。",
            "霜繁邊上宿，鬢改磧中回。悵望胡沙曉，驚蓬朔吹催。"
        ],
        "notes": [
            ""
        ],
        "volume": "卷五百五十五",
        "no#": 46
    },
    {
        "title": "同莊秀才宿鎮星觀",
        "author": "馬戴",
        "biography": "",
        "paragraphs": [
            "的的星河落，沾苔複灑松。濕光微泛草，石翠澹搖峰。",
            "野觀雲和月，秋城漏間鐘。知君親此境，九陌少相逢。"
        ],
        "notes": [
            ""
        ],
        "volume": "卷五百五十五",
        "no#": 47
    },
    {
        "title": "鸛雀樓晴望",
        "author": "馬戴",
        "biography": "",
        "paragraphs": [
            "堯女樓西望，人懷太古時。海波通禹鑿，山木閉虞祠。",
            "鳥道殘虹掛，龍潭返照移。行雲如可馭，萬里赴心期。"
        ],
        "notes": [
            ""
        ],
        "volume": "卷五百五十五",
        "no#": 48
    },
    {
        "title": "贈淮南將",
        "author": "馬戴",
        "biography": "",
        "paragraphs": [
            "何事淮南將，功高業未成。風濤辭海郡，雷雨鎮山營。",
            "度磧黃雲起，防秋白髮生。密機曾制敵，憂國更論兵。",
            "塞色侵旗動，寒光鎖甲明。自憐心有作，獨立望專征。"
        ],
        "notes": [
            ""
        ],
        "volume": "卷五百五十五",
        "no#": 49
    },
    {
        "title": "寄賈島",
        "author": "馬戴",
        "biography": "",
        "paragraphs": [
            "海上不同來，關中俱久住。尋思別山日，老盡經行樹。",
            "志業人未聞，時光鳥空度。風悲漢苑秋，雨滴秦城暮。",
            "佩玉與鏘金，非親亦非故。朱顏枉自毀，明代空相遇。",
            "歲晏各能歸，心知舊岐路。"
        ],
        "notes": [
            ""
        ],
        "volume": "卷五百五十五",
        "no#": 50
    },
    {
        "title": "湘川吊舜",
        "author": "馬戴",
        "biography": "",
        "paragraphs": [
            "伊予生好古，吊舜蒼梧間。白日坐將沒，遊波凝不還。",
            "九疑雲動影，曠野竹成班。雁集蒹葭渚，猿啼霧露山。",
            "南風吹早恨，瑤瑟怨長閑。元化誰能問，天門恨久關。"
        ],
        "notes": [
            ""
        ],
        "volume": "卷五百五十五",
        "no#": 51
    },
    {
        "title": "送僧歸閩中舊寺",
        "author": "馬戴",
        "biography": "",
        "paragraphs": [
            "寺隔海山遙，帆前落葉飄。斷猿通楚塞，驚鷺出蘭橈。",
            "星月浮波島，煙蘿渡石橋。鐘聲催野飯，秋色落寒潮。",
            "舊社人多老，閒房樹半凋。空林容病士，歲晚待相招。"
        ],
        "notes": [
            ""
        ],
        "volume": "卷五百五十五",
        "no#": 52
    },
    {
        "title": "寄遠",
        "author": "馬戴",
        "biography": "",
        "paragraphs": [
            "坐想親愛遠，行嗟天地闊。積疹甘毀顏，沈憂更銷骨。",
            "迢迢遊子心，望望歸雲沒。喬木非故里，高樓共明月。",
            "夜深秋風多，聞雁來天末。"
        ],
        "notes": [
            ""
        ],
        "volume": "卷五百五十五",
        "no#": 53
    },
    {
        "title": "經咸陽北原",
        "author": "馬戴",
        "biography": "",
        "paragraphs": [
            "秦山曾共轉，秦雲自舒卷。古來爭雄圖，到此多不返。",
            "野狖穴孤墳，農人耕廢苑。川長波又逝，日與歲俱晚。",
            "夜入咸陽中，悲吞不能飯。"
        ],
        "notes": [
            ""
        ],
        "volume": "卷五百五十五",
        "no#": 54
    },
    {
        "title": "冬日寄洛中楊少尹",
        "author": "馬戴",
        "biography": "",
        "paragraphs": [
            "黃河岸柳衰，城下度流澌。年長從公懶，天寒入府遲。",
            "家山望幾遍，魏闕赴何時。懷古心誰識，應多謁舜祠。"
        ],
        "notes": [
            ""
        ],
        "volume": "卷五百五十五",
        "no#": 55
    },
    {
        "title": "浙江夜宿",
        "author": "馬戴",
        "biography": "",
        "paragraphs": [
            "落帆人更起，露草滿汀洲。遠狖啼荒嶠，孤螢溺漫流。",
            "積陰開片月，爽氣集高秋。去去胡為戀，搴芳時一遊。"
        ],
        "notes": [
            ""
        ],
        "volume": "卷五百五十五",
        "no#": 56
    },
    {
        "title": "寄西嶽白石僧",
        "author": "馬戴",
        "biography": "",
        "paragraphs": [
            "掛錫中峰上，經行踏石梯。雲房出定後，岳月在池西。",
            "峭壁殘霞照，欹松積雪齊。年年著山屐，曾得到招提。"
        ],
        "notes": [
            ""
        ],
        "volume": "卷五百五十五",
        "no#": 57
    },
    {
        "title": "同州冬日陪吳常侍閑宴",
        "author": "馬戴",
        "biography": "",
        "paragraphs": [
            "中天白雲散，集客郡齋時。陶性聊飛爵，看山忽罷棋。",
            "雪花凝始散，木葉脫無遺。靜理良多暇，招邀愜所思。"
        ],
        "notes": [
            ""
        ],
        "volume": "卷五百五十五",
        "no#": 58
    },
    {
        "title": "答鄜畤友人同宿見示",
        "author": "馬戴",
        "biography": "",
        "paragraphs": [
            "為客自堪悲，風塵日滿衣。承明無計入，舊隱但懷歸。",
            "雪積孤城暗，燈殘曉角微。相逢喜同宿，此地故人稀。"
        ],
        "notes": [
            ""
        ],
        "volume": "卷五百五十五",
        "no#": 59
    },
    {
        "title": "題僧禪院",
        "author": "馬戴",
        "biography": "",
        "paragraphs": [
            "虛室焚香久，禪心悟幾生。濾泉侵月起，掃徑避蟲行。",
            "樹隔前朝在，苔滋廢渚平。我來風雨夜，像設一燈明。"
        ],
        "notes": [
            ""
        ],
        "volume": "卷五百五十五",
        "no#": 60
    },
    {
        "title": "懷故山寄賈島",
        "author": "馬戴",
        "biography": "",
        "paragraphs": [
            "心偶羨明代，學詩觀國風。自從來闕下，未勝在山中。",
            "丹桂日應老，白雲居久空。誰能謝時去，聊與此生同。"
        ],
        "notes": [
            ""
        ],
        "volume": "卷五百五十五",
        "no#": 61
    },
    {
        "title": "灞上秋居",
        "author": "馬戴",
        "biography": "",
        "paragraphs": [
            "灞原風雨定，晚見雁行頻。落葉他鄉樹，寒燈獨夜人。",
            "空園白露滴，孤壁野僧鄰。寄臥郊扉久，何門致此身。"
        ],
        "notes": [
            ""
        ],
        "volume": "卷五百五十五",
        "no#": 62
    },
    {
        "title": "寄崇德里居作",
        "author": "馬戴",
        "biography": "",
        "paragraphs": [
            "掃君園林地，澤我清涼襟。高鳥雲路晚，孤蟬楊柳深。",
            "風微漢宮漏，月迥秦城砧。光景坐如此，徒懷經濟心。"
        ],
        "notes": [
            ""
        ],
        "volume": "卷五百五十五",
        "no#": 63
    },
    {
        "title": "河梁別",
        "author": "馬戴",
        "biography": "",
        "paragraphs": [
            "河梁送別者，行哭半非親。此路足征客，胡天多殺人。",
            "金罍照離思，寶瑟凝殘春。早晚期相見，垂楊凋複新。"
        ],
        "notes": [
            ""
        ],
        "volume": "卷五百五十五",
        "no#": 64
    },
    {
        "title": "留別定襄盧軍事",
        "author": "馬戴",
        "biography": "",
        "paragraphs": [
            "行行與君別，路在雁門西。秋色見邊草，軍聲聞戍鼙。",
            "酣歌擊寶劍，躍馬上金堤。歸去咸陽裏，平生志不迷。"
        ],
        "notes": [
            ""
        ],
        "volume": "卷五百五十五",
        "no#": 65
    },
    {
        "title": "送杜秀才東游",
        "author": "馬戴",
        "biography": "",
        "paragraphs": [
            "羈遊年複長，去日值秋殘。草出函關白，雲藏野渡寒。",
            "鴻多霜雪重，山廣道途難。心事何人識，鬥牛應數看。"
        ],
        "notes": [
            ""
        ],
        "volume": "卷五百五十五",
        "no#": 66
    },
    {
        "title": "懷黃頗",
        "author": "馬戴",
        "biography": "",
        "paragraphs": [
            "有客南浮去，平生與我同。炎州結遙思，芳杜采應空。",
            "秦雁歸侵月，湘猿戲褭楓。期君翼明代，未可戀山中。"
        ],
        "notes": [
            ""
        ],
        "volume": "卷五百五十五",
        "no#": 67
    },
    {
        "title": "隴上獨望",
        "author": "馬戴",
        "biography": "",
        "paragraphs": [
            "斜日掛邊樹，蕭蕭獨望間。陰雲藏漢壘，飛火照胡山。",
            "隴首行人絕，河源夕鳥還。誰為立勳者，可惜寶刀閑。"
        ],
        "notes": [
            ""
        ],
        "volume": "卷五百五十五",
        "no#": 68
    },
    {
        "title": "長安書懷",
        "author": "馬戴",
        "biography": "",
        "paragraphs": [
            "岐路今如此，還堪慟哭頻。關中成久客，海上老諸親。",
            "谷口田應廢，鄉山草又春。年年銷壯志，空作獻書人。"
        ],
        "notes": [
            ""
        ],
        "volume": "卷五百五十五",
        "no#": 69
    },
    {
        "title": "邯鄲驛樓作",
        "author": "馬戴",
        "biography": "",
        "paragraphs": [
            "蕪沒叢台久，清漳廢禦溝。蟬鳴河外樹，人在驛西樓。",
            "雲燒天中赤，山當日落秋。近郊經戰後，處處骨成丘。"
        ],
        "notes": [
            ""
        ],
        "volume": "卷五百五十五",
        "no#": 70
    },
    {
        "title": "別家後次飛狐西即事",
        "author": "馬戴",
        "biography": "",
        "paragraphs": [
            "遠歸從此別，親愛失天涯。去國頻回首，方秋不在家。",
            "鳴蛩聞塞路，冷雁背龍沙。西次桑幹曲，洲中見荻花。"
        ],
        "notes": [
            ""
        ],
        "volume": "卷五百五十五",
        "no#": 71
    },
    {
        "title": "題青龍寺鏡公房",
        "author": "馬戴",
        "biography": "",
        "paragraphs": [
            "一室意何有，閑門為我開。爐香寒自滅，履雪飯初回。",
            "窗迥孤山入，燈殘片月來。禪心方此地，不必訪天臺。"
        ],
        "notes": [
            ""
        ],
        "volume": "卷五百五十五",
        "no#": 72
    }
]