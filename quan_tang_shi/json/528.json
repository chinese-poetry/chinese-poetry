[
    {
        "title": "陪王尚書泛舟蓮池",
        "author": "許渾",
        "biography": "",
        "paragraphs": [
            "蓮塘移畫舸，泛泛日華清。水暖魚頻躍，煙秋雁早鳴。",
            "舞疑回雪態，歌轉遏雲聲。客散山公醉，風高月滿城。"
        ],
        "notes": [
            ""
        ],
        "volume": "卷五百二十八",
        "no#": 1
    },
    {
        "title": "贈裴處士",
        "author": "許渾",
        "biography": "",
        "paragraphs": [
            "為儒白髮生，鄉里早聞名。暖酒雪初下，讀書山欲明。",
            "字形翻鳥跡，詩調合猿聲。門外滄浪水，知君欲濯纓。"
        ],
        "notes": [
            ""
        ],
        "volume": "卷五百二十八",
        "no#": 2
    },
    {
        "title": "對雪",
        "author": "許渾",
        "biography": "",
        "paragraphs": [
            "飛舞北風涼，玉人歌玉堂。簾帷增曙色，珠翠發寒光。",
            "柳重絮微濕，梅繁花未香。茲辰賀豐歲，簫鼓宴梁王。"
        ],
        "notes": [
            ""
        ],
        "volume": "卷五百二十八",
        "no#": 3
    },
    {
        "title": "王居士",
        "author": "許渾",
        "biography": "",
        "paragraphs": [
            "筇杖倚柴關，都城賣蔔還。雨中耕白水，雲外劚青山。",
            "有藥身長健，無機性自閑。即應生羽翼，華表在人間。"
        ],
        "notes": [
            ""
        ],
        "volume": "卷五百二十八",
        "no#": 4
    },
    {
        "title": "早秋三首",
        "author": "許渾",
        "biography": "",
        "paragraphs": [
            "遙夜泛清瑟，西風生翠蘿。殘螢委玉露，早雁拂銀河。",
            "高樹曉還密，遠山晴更多。淮南一葉下，自覺老煙波。",
            "一葉下前墀，淮南人已悲。蹉跎青漢望，迢遞白雲期。",
            "老信相如渴，貧憂曼倩饑。生公與園吏，何處是吾師。",
            "薊北雁猶遠，淮南人已悲。殘桃間墮井，新菊亦侵籬。",
            "書劍豈相誤，琴尊聊自持。西齋風雨夜，更有詠貧詩。"
        ],
        "notes": [
            ""
        ],
        "volume": "卷五百二十八",
        "no#": 5
    },
    {
        "title": "洛東蘭若夜歸",
        "author": "許渾",
        "biography": "",
        "paragraphs": [
            "一衲老禪床，吾生半異鄉。管弦愁裏老，書劍夢中忙。",
            "鳥急山初暝，蟬稀樹正涼。又歸何處去，塵路月蒼蒼。"
        ],
        "notes": [
            ""
        ],
        "volume": "卷五百二十八",
        "no#": 6
    },
    {
        "title": "送段覺歸杜曲閒居",
        "author": "許渾",
        "biography": "",
        "paragraphs": [
            "書劍南歸去，山扉別幾年。苔侵岩下路，果落洞中泉。",
            "紅葉高齋雨，青蘿曲檻煙。甯知遠遊客，羸馬太行前。"
        ],
        "notes": [
            ""
        ],
        "volume": "卷五百二十八",
        "no#": 7
    },
    {
        "title": "寄天鄉寺仲儀上人富春孫處士",
        "author": "許渾",
        "biography": "",
        "paragraphs": [
            "詩僧與釣翁，千里兩情通。雲帶雁門雪，水連漁浦風。",
            "心期榮辱外，名掛是非中。歲晚亦歸去，田園清洛東。"
        ],
        "notes": [
            ""
        ],
        "volume": "卷五百二十八",
        "no#": 8
    },
    {
        "title": "寄契盈上人",
        "author": "許渾",
        "biography": "",
        "paragraphs": [
            "何處是西林，疏鐘複遠砧。雁來秋水闊，鴉盡夕陽沉。",
            "婚嫁乖前志，功名異夙心。湯師不可問，江上碧雲深。"
        ],
        "notes": [
            ""
        ],
        "volume": "卷五百二十八",
        "no#": 9
    },
    {
        "title": "晨起二首",
        "author": "許渾",
        "biography": "",
        "paragraphs": [
            "桂樹綠層層，風微煙露凝。簷楹銜落月，幃幌映殘燈。",
            "蘄簟曙香冷，越瓶秋水澄。心閑即無事，何異住山僧。",
            "殘月皓煙露，掩門深竹齋。水蟲鳴曲檻，山鳥下空階。",
            "清鏡曉看發，素琴秋寄懷。因知北窗客，日與世情乖。"
        ],
        "notes": [
            ""
        ],
        "volume": "卷五百二十八",
        "no#": 10
    },
    {
        "title": "曉發鄞江北渡寄崔韓二先輩",
        "author": "許渾",
        "biography": "",
        "paragraphs": [
            "南北信多岐，生涯半別離。地窮山盡處，江泛水寒時。",
            "露曉蒹葭重，霜晴橘柚垂。無勞促回楫，千里有心期。"
        ],
        "notes": [
            ""
        ],
        "volume": "卷五百二十八",
        "no#": 11
    },
    {
        "title": "盈上人",
        "author": "許渾",
        "biography": "",
        "paragraphs": [
            "月沉霜已凝，無夢竟寒燈。寄世何殊客，修身未到僧。",
            "二毛梳上雪，雙淚枕前冰。借問曹溪路，山多路幾層。"
        ],
        "notes": [
            ""
        ],
        "volume": "卷五百二十八",
        "no#": 12
    },
    {
        "title": "廣陵道中",
        "author": "許渾",
        "biography": "",
        "paragraphs": [
            "城勢已坡陀，城邊東逝波。綠桑非苑樹，青草是宮莎。",
            "山暝牛羊少，水寒鳧雁多。因高一回首，還詠黍離歌。"
        ],
        "notes": [
            ""
        ],
        "volume": "卷五百二十八",
        "no#": 13
    },
    {
        "title": "宿開元寺樓",
        "author": "許渾",
        "biography": "",
        "paragraphs": [
            "誰家歌嫋嫋，孤枕在西樓。竹色寒清簟，松香染翠幬。",
            "月移珠殿曉，風遞玉箏秋。日出應移棹，三湘萬里愁。"
        ],
        "notes": [
            ""
        ],
        "volume": "卷五百二十八",
        "no#": 14
    },
    {
        "title": "洞靈觀冬青",
        "author": "許渾",
        "biography": "",
        "paragraphs": [
            "霜霰不凋色，兩株交石壇。未秋紅實淺，經夏綠陰寒。",
            "露重蟬鳴急，風多鳥宿難。何如西禁柳，晴舞玉闌幹。"
        ],
        "notes": [
            ""
        ],
        "volume": "卷五百二十八",
        "no#": 15
    },
    {
        "title": "送友人自荊襄歸江東",
        "author": "許渾",
        "biography": "",
        "paragraphs": [
            "商洛轉江濆，一杯聊送君。劍愁龍失伴，琴怨鶴離群。",
            "楚驛枕秋水，湘帆淩暮雲。猿聲斷腸夜，應向雨中聞。"
        ],
        "notes": [
            ""
        ],
        "volume": "卷五百二十八",
        "no#": 16
    },
    {
        "title": "送同年崔先輩",
        "author": "許渾",
        "biography": "",
        "paragraphs": [
            "西風帆勢輕，南浦遍離情。菊豔含秋水，荷花遞雨聲。",
            "扣舷灘鳥沒，移棹草蟲鳴。更憶前年別，槐花滿鳳城。"
        ],
        "notes": [
            ""
        ],
        "volume": "卷五百二十八",
        "no#": 17
    },
    {
        "title": "山雞",
        "author": "許渾",
        "biography": "",
        "paragraphs": [
            "珍禽暫不扃，飛舞躍前庭。翠網摧金距，雕籠減繡翎。",
            "月圓疑望鏡，花暖似依屏。何必舊巢去，山山芳草青。"
        ],
        "notes": [
            ""
        ],
        "volume": "卷五百二十八",
        "no#": 18
    },
    {
        "title": "孤雁",
        "author": "許渾",
        "biography": "",
        "paragraphs": [
            "昔年雙頡頏，池上靄春暉。霄漢力猶怯，稻粱心已違。",
            "蘆洲寒獨宿，榆塞夜孤飛。不及營巢燕，西風相伴歸。"
        ],
        "notes": [
            ""
        ],
        "volume": "卷五百二十八",
        "no#": 19
    },
    {
        "title": "寓懷",
        "author": "許渾",
        "biography": "",
        "paragraphs": [
            "南國浣紗伴，盈盈天下姝。盤金明繡帶，動佩響羅襦。",
            "素手怨瑤瑟，清心悲玉壺。春華坐銷落，未忍泣蘼蕪。"
        ],
        "notes": [
            ""
        ],
        "volume": "卷五百二十八",
        "no#": 20
    },
    {
        "title": "洛中游眺貽同志",
        "author": "許渾",
        "biography": "",
        "paragraphs": [
            "康衢一望通，河洛正天中。樓勢排高鳳，橋形架斷虹。",
            "遠山晴帶雪，寒水晚多風。幾日還攜手，鳥鳴花滿宮。"
        ],
        "notes": [
            ""
        ],
        "volume": "卷五百二十八",
        "no#": 21
    },
    {
        "title": "夏日戲題郭別駕東堂",
        "author": "許渾",
        "biography": "",
        "paragraphs": [
            "微風起畫鸞，金翠暗珊珊。晚樹垂朱實，春篁露粉竿。",
            "散香蘄簟滑，沉水越瓶寒。猶恐何郎熱，冰生白玉盤。"
        ],
        "notes": [
            ""
        ],
        "volume": "卷五百二十八",
        "no#": 22
    },
    {
        "title": "長安旅夜",
        "author": "許渾",
        "biography": "",
        "paragraphs": [
            "久客怨長夜，西風吹雁聲。雲移河漢淺，月泛露華清。",
            "掩瑟獨凝思，緩歌空寄情。門前有歸路，迢遞洛陽城。"
        ],
        "notes": [
            ""
        ],
        "volume": "卷五百二十八",
        "no#": 23
    },
    {
        "title": "鸂鶒",
        "author": "許渾",
        "biography": "",
        "paragraphs": [
            "池寒柳複凋，獨宿夜迢迢。雨頂冠應冷，風毛劍欲飄。",
            "故巢迷碧水，舊侶越丹霄。不是無歸處，心高多寂寥。"
        ],
        "notes": [
            ""
        ],
        "volume": "卷五百二十八",
        "no#": 24
    },
    {
        "title": "懿安皇太后挽歌詞",
        "author": "許渾",
        "biography": "",
        "paragraphs": [
            "陵前春不盡，陵下夜何窮。未信金蠶老，先驚玉燕空。",
            "挽移蘭殿月，笳引柏城風。自此隨龍馭，橋山翠靄中。"
        ],
        "notes": [
            ""
        ],
        "volume": "卷五百二十八",
        "no#": 25
    },
    {
        "title": "示弟",
        "author": "許渾",
        "biography": "",
        "paragraphs": [
            "自爾出門去，淚痕長滿衣。家貧為客早，路遠得書稀。",
            "文字何人賞，煙波幾日歸。秋風正搖落，孤雁又南飛。"
        ],
        "notes": [
            ""
        ],
        "volume": "卷五百二十八",
        "no#": 26
    },
    {
        "title": "送楊處士叔初卜居曲江",
        "author": "許渾",
        "biography": "",
        "paragraphs": [
            "雁門歸去遠，垂老脫袈裟。蕭寺休為客，曹溪便寄家。",
            "綠琪千歲樹，黃槿四時花。別怨應無限，門前桂水斜。"
        ],
        "notes": [
            ""
        ],
        "volume": "卷五百二十八",
        "no#": 27
    },
    {
        "title": "發靈溪館",
        "author": "許渾",
        "biography": "",
        "paragraphs": [
            "山多水不窮，一葉似漁翁。鳥浴寒潭雨，猿吟暮嶺風。",
            "雜英垂錦繡，眾籟合絲桐。應有曹溪路，千岩萬壑中。"
        ],
        "notes": [
            ""
        ],
        "volume": "卷五百二十八",
        "no#": 28
    },
    {
        "title": "題杜居士",
        "author": "許渾",
        "biography": "",
        "paragraphs": [
            "松偃石床平，何人識姓名。溪冰寒棹響，岩雪夜窗明。",
            "機盡心猿伏，神閑意馬行。應知此來客，身世兩無情。"
        ],
        "notes": [
            ""
        ],
        "volume": "卷五百二十八",
        "no#": 29
    },
    {
        "title": "神女祠",
        "author": "許渾",
        "biography": "",
        "paragraphs": [
            "停車祀聖女，涼葉下陰風。龍氣石床濕，鳥聲山廟空。",
            "長眉留桂綠，丹臉寄蓮紅。莫學陽臺畔，朝雲暮雨中。"
        ],
        "notes": [
            ""
        ],
        "volume": "卷五百二十八",
        "no#": 30
    },
    {
        "title": "送李定言南游",
        "author": "許渾",
        "biography": "",
        "paragraphs": [
            "酒酣輕別恨，酒醒複離憂。遠水應移棹，高峰更上樓。",
            "簟涼清露夜，琴響碧天秋。重惜芳尊宴，滿城無舊遊。"
        ],
        "notes": [
            ""
        ],
        "volume": "卷五百二十八",
        "no#": 31
    },
    {
        "title": "早發中岩寺別契直上人",
        "author": "許渾",
        "biography": "",
        "paragraphs": [
            "蒼蒼松桂陰，殘月半西岑。素壁寒燈暗，紅爐夜火深。",
            "廚開山鼠散，鐘盡嶺猿吟。行役方如此，逢師懶話心。"
        ],
        "notes": [
            ""
        ],
        "volume": "卷五百二十八",
        "no#": 32
    },
    {
        "title": "行次潼關題驛後軒",
        "author": "許渾",
        "biography": "",
        "paragraphs": [
            "飛閣極層台，終南此路回。山形朝闕去，河勢抱關來。",
            "雁過秋風急，蟬鳴宿霧開。平生無限意，驅馬任塵埃。"
        ],
        "notes": [
            ""
        ],
        "volume": "卷五百二十八",
        "no#": 33
    },
    {
        "title": "晨至南亭呈裴明府",
        "author": "許渾",
        "biography": "",
        "paragraphs": [
            "南齋夢釣竿，晨起月猶殘。露重螢依草，風高蝶委蘭。",
            "池光秋鏡澈，山色曉屏寒。更戀陶彭澤，無心議去官。"
        ],
        "notes": [
            ""
        ],
        "volume": "卷五百二十八",
        "no#": 34
    },
    {
        "title": "灞東題司馬郊園",
        "author": "許渾",
        "biography": "",
        "paragraphs": [
            "楚翁秦塞住，昔事李輕車。白社貧思橘，青門老仰瓜。",
            "讀書三徑草，沽酒一籬花。更欲尋芝朮，商山便寄家。"
        ],
        "notes": [
            ""
        ],
        "volume": "卷五百二十八",
        "no#": 35
    },
    {
        "title": "遊維山新興寺，宿石屏村謝叟家",
        "author": "許渾",
        "biography": "",
        "paragraphs": [
            "晚過石屏村，村長日漸曛。僧歸下嶺見，人語隔溪聞。",
            "穀響寒耕雪，山明夜燒雲。家家扣銅鼓，欲賽魯將軍。"
        ],
        "notes": [
            ""
        ],
        "volume": "卷五百二十八",
        "no#": 36
    },
    {
        "title": "送從兄歸隱藍溪二首",
        "author": "許渾",
        "biography": "",
        "paragraphs": [
            "名高猶素衣，窮巷掩荊扉。漸老故人少，久貧豪客稀。",
            "塞雲橫劍望，山月抱琴歸。幾日藍溪醉，藤花拂釣磯。",
            "京洛多高蓋，憐兄劇斷蓬。身隨一劍老，家入萬山空。",
            "夜憶蕭關月，行悲易水風。無人知此意，甘臥白雲中。"
        ],
        "notes": [
            ""
        ],
        "volume": "卷五百二十八",
        "no#": 37
    },
    {
        "title": "村舍",
        "author": "許渾",
        "biography": "",
        "paragraphs": [
            "燕雁下秋塘，田家自此忙。移蔬通遠水，收果待繁霜。",
            "野碓舂粳滑，山廚焙茗香。客來還有酒，隨事宿茅堂。"
        ],
        "notes": [
            ""
        ],
        "volume": "卷五百二十八",
        "no#": 38
    },
    {
        "title": "思歸",
        "author": "許渾",
        "biography": "",
        "paragraphs": [
            "疊嶂平蕪外，依依識舊邦。氣高詩易怨，愁極酒難降。",
            "樹暗支公院，山寒謝守窗。殷勤樓下水，幾日到荊江。"
        ],
        "notes": [
            ""
        ],
        "volume": "卷五百二十八",
        "no#": 39
    },
    {
        "title": "晚泊七裏灘",
        "author": "許渾",
        "biography": "",
        "paragraphs": [
            "天晚日沉沉，歸舟系柳陰。江村平見寺，山郭遠聞砧。",
            "樹密猿聲響，波澄雁影深。榮華暫時事，誰識子陵心。"
        ],
        "notes": [
            ""
        ],
        "volume": "卷五百二十八",
        "no#": 40
    },
    {
        "title": "寄題南山王隱居",
        "author": "許渾",
        "biography": "",
        "paragraphs": [
            "近逢商洛客，知爾住南塘。草閣平春水，柴門掩夕陽。",
            "隨蜂收野蜜，尋麝采生香。更憶前年醉，松花滿石床。"
        ],
        "notes": [
            ""
        ],
        "volume": "卷五百二十八",
        "no#": 41
    },
    {
        "title": "晨裝",
        "author": "許渾",
        "biography": "",
        "paragraphs": [
            "帶月飯行侶，西游關塞長。晨雞鳴遠戍，宿雁起寒塘。",
            "雲卷四山雪，風凝千樹霜。誰家遊俠子，沉醉臥蘭堂。"
        ],
        "notes": [
            ""
        ],
        "volume": "卷五百二十八",
        "no#": 42
    },
    {
        "title": "題韋隱居西齋",
        "author": "許渾",
        "biography": "",
        "paragraphs": [
            "劚藥去還歸，家人半掩扉。山風藤子落，溪雨豆花肥。",
            "寺遠僧來少，橋危客到稀。不聞砧杵動，應解制荷衣。"
        ],
        "notes": [
            ""
        ],
        "volume": "卷五百二十八",
        "no#": 43
    },
    {
        "title": "送李溟秀才西行",
        "author": "許渾",
        "biography": "",
        "paragraphs": [
            "萬里不辭勞，寒裝疊縕袍。停車山店雨，掛席海門濤。",
            "鷹勢暮偏急，鶴聲秋更高。知君北邙路，留劍泣黃蒿。"
        ],
        "notes": [
            ""
        ],
        "volume": "卷五百二十八",
        "no#": 44
    }
]