[
    {
        "title": "送賀監歸四明應制",
        "author": "李林甫",
        "biography": "",
        "paragraphs": [
            "掛冠知止足，豈獨漢疏賢。入道求真侶，辭恩訪列仙。",
            "睿文含日月，宸翰動雲煙。鶴駕吳鄉遠，遙遙南斗邊。"
        ],
        "notes": [
            ""
        ],
        "volume": "卷一百二十一",
        "no#": 1
    },
    {
        "title": "奉和聖制次瓊岳應制",
        "author": "李林甫",
        "biography": "",
        "paragraphs": [
            "東幸從人望，西巡順物回。雲收二華出，天轉五星來。",
            "十月農初罷，三驅禮複開。更看瓊嶽上，佳氣接神台。"
        ],
        "notes": [
            ""
        ],
        "volume": "卷一百二十一",
        "no#": 2
    },
    {
        "title": "秋夜望月憶韓席等諸侍郎因以投贈",
        "author": "李林甫",
        "biography": "",
        "paragraphs": [
            "秋天碧雲夜，明月懸東方。皓皓庭際色，稍稍林下光。",
            "桂華澄遠近，璧彩散池塘。鴻雁飛難度，關山曲易長。",
            "揆予秉孤直，虛薄忝文昌。握鏡慚先照，持衡愧後行。",
            "多才眾君子，載筆久詞場。作賦推潘岳，題詩許謝康。",
            "當時陪宴語，今夕恨相望。願欲接高論，清晨朝建章。"
        ],
        "notes": [
            ""
        ],
        "volume": "卷一百二十一",
        "no#": 3
    },
    {
        "title": "流崖州至鬼門關作",
        "author": "楊炎",
        "biography": "",
        "paragraphs": [
            "一去一萬里，千知千不還。崖州何處在，生度鬼門關。"
        ],
        "notes": [
            ""
        ],
        "volume": "卷一百二十一",
        "no#": 4
    },
    {
        "title": "贈元載歌妓",
        "author": "楊炎",
        "biography": "",
        "paragraphs": [
            "雪面淡眉天上女，鳳簫鸞翅欲飛去。",
            "玉山翹翠步無塵，楚腰如柳不勝春。"
        ],
        "notes": [
            ""
        ],
        "volume": "卷一百二十一",
        "no#": 5
    },
    {
        "title": "別妻王韞秀",
        "author": "元載",
        "biography": "",
        "paragraphs": [
            "年來誰不厭龍鍾，雖在侯門似不容。",
            "看取海山寒翠樹，苦遭霜霰到秦封。"
        ],
        "notes": [
            ""
        ],
        "volume": "卷一百二十一",
        "no#": 6
    },
    {
        "title": "賦得雲生棟樑間",
        "author": "陳希烈",
        "biography": "",
        "paragraphs": [
            "一片蒼梧意，氤氳生棟樑。下簾山足暗，開戶日添光。",
            "偏使衣裘潤，能令枕簟涼。無心伴行雨，何必夢荊王。"
        ],
        "notes": [
            ""
        ],
        "volume": "卷一百二十一",
        "no#": 7
    },
    {
        "title": "奉和聖制三月三日",
        "author": "陳希烈",
        "biography": "",
        "paragraphs": [
            "上巳迂龍駕，中流泛羽觴。酒因朝太子，詩為樂賢王。",
            "錦纜方舟渡，瓊筵大樂張。風搖垂柳色，花發異林香。",
            "野老歌無事，朝臣飲歲芳。皇情被群物，中外洽恩光。"
        ],
        "notes": [
            ""
        ],
        "volume": "卷一百二十一",
        "no#": 8
    },
    {
        "title": "省試白雲起封中",
        "author": "陳希烈",
        "biography": "",
        "paragraphs": [
            "千年泰山頂，雲起漢王封。不作奇峰狀，甯分觸石容。",
            "為霖雖易得，表聖自難逢。冉冉排空上，依依疊影重。",
            "素光非曳練，靈貺是從龍。豈學無心出，東西任所從。"
        ],
        "notes": [
            ""
        ],
        "volume": "卷一百二十一",
        "no#": 9
    },
    {
        "title": "郎月行",
        "author": "張漸",
        "biography": "",
        "paragraphs": [
            "朗月照簾幌，清夜有餘姿。洞房怨孤枕，挾琴愛前墀。",
            "萱草已數葉，梨花複遍枝。去歲草始榮，與君新相知。",
            "今年花未落，誰分生別離。代情難重論，人事好乖移。",
            "合比月華滿，分同月易虧。虧月當再圓，人別星隕天。",
            "吾欲竟此曲，意深不可傳。歎息孤鸞鳥，傷心明鏡前。"
        ],
        "notes": [
            ""
        ],
        "volume": "卷一百二十一",
        "no#": 10
    },
    {
        "title": "曉次荊江",
        "author": "宋昱",
        "biography": "",
        "paragraphs": [
            "孤舟大江水，水涉無昏曙。雨暗迷津時，雲生望鄉處。",
            "漁翁閑自樂，樵客紛多慮。秋色湖上山，歸心日邊樹。",
            "徒稱竹箭美，未得楓林趣。向夕垂釣還，吾從落潮去。"
        ],
        "notes": [
            ""
        ],
        "volume": "卷一百二十一",
        "no#": 11
    },
    {
        "title": "題石窟",
        "author": "宋昱",
        "biography": "",
        "paragraphs": [
            "梵宇開金地，香龕鑿鐵圍。影中群象動，空裏眾靈飛。",
            "簷牖籠朱旭，房廊挹翠微。瑞蓮生佛步，瑤樹掛天衣。",
            "邀福功雖在，興王代久非。誰知雲朔外，更睹化胡歸。"
        ],
        "notes": [
            ""
        ],
        "volume": "卷一百二十一",
        "no#": 12
    },
    {
        "title": "樟亭觀濤",
        "author": "宋昱",
        "biography": "",
        "paragraphs": [
            "濤來勢轉雄，獵獵駕長風。雷震雲霓裏，山飛霜雪中。",
            "激流起平地，吹澇上侵空。翕辟乾坤異，盈虛日月同。",
            "艅艎從陸起，洲浦隔阡通。跳沫噴岩翠，翻波帶景紅。",
            "怒湍初抵北，卻浪複歸東。寂聽堪增勇，晴看自發蒙。",
            "伍生傳或謬，枚叟說難窮。來信應無已，申威亦匪躬。",
            "沖騰如決勝，回合似相攻。委質任平視，誰能涯始終。"
        ],
        "notes": [
            ""
        ],
        "volume": "卷一百二十一",
        "no#": 13
    }
]