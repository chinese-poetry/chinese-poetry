[
    {
        "title": "感寓",
        "author": "杜荀鶴",
        "biography": "",
        "paragraphs": [
            "大海波濤淺，小人方寸深。海枯終見底，人死不知心。"
        ],
        "notes": [
            ""
        ],
        "volume": "卷六百九十三",
        "no#": 1
    },
    {
        "title": "春閨怨",
        "author": "杜荀鶴",
        "biography": "",
        "paragraphs": [
            "朝喜花豔春，暮悲花委塵。不悲花落早，悲妾似花身。"
        ],
        "notes": [
            ""
        ],
        "volume": "卷六百九十三",
        "no#": 2
    },
    {
        "title": "馬上行",
        "author": "杜荀鶴",
        "biography": "",
        "paragraphs": [
            "五裏複五裏，去時無住時。日將家漸遠，猶恨馬行遲。"
        ],
        "notes": [
            ""
        ],
        "volume": "卷六百九十三",
        "no#": 3
    },
    {
        "title": "釣叟",
        "author": "杜荀鶴",
        "biography": "",
        "paragraphs": [
            "茅屋深灣裏，釣船橫竹門。經營衣食外，猶得弄兒孫。"
        ],
        "notes": [
            ""
        ],
        "volume": "卷六百九十三",
        "no#": 4
    },
    {
        "title": "再經胡城縣",
        "author": "杜荀鶴",
        "biography": "",
        "paragraphs": [
            "去歲曾經此縣城，縣民無口不冤聲。",
            "今來縣宰加朱紱，便是生靈血染成。"
        ],
        "notes": [
            ""
        ],
        "volume": "卷六百九十三",
        "no#": 5
    },
    {
        "title": "讀諸家詩",
        "author": "杜荀鶴",
        "biography": "",
        "paragraphs": [
            "辭賦文章能者稀，難中難者莫過詩。",
            "直應吟骨無生死，只我前身是阿誰。"
        ],
        "notes": [
            ""
        ],
        "volume": "卷六百九十三",
        "no#": 6
    },
    {
        "title": "春來燕",
        "author": "杜荀鶴",
        "biography": "",
        "paragraphs": [
            "我屋汝嫌低不住，雕梁畫閣也知寬。",
            "大須穩擇安巢處，莫道巢成卻不安。"
        ],
        "notes": [
            ""
        ],
        "volume": "卷六百九十三",
        "no#": 7
    },
    {
        "title": "清溪來明府出二子請詩因遺一絕",
        "author": "杜荀鶴",
        "biography": "",
        "paragraphs": [
            "珠明玉潤盡驚人，不稱寒門不稱貧。",
            "若向吾唐作雙瑞，便同祥鳳與祥麟。"
        ],
        "notes": [
            ""
        ],
        "volume": "卷六百九十三",
        "no#": 8
    },
    {
        "title": "哭陳陶",
        "author": "杜荀鶴",
        "biography": "",
        "paragraphs": [
            "耒陽山下傷工部，採石江邊吊翰林。",
            "兩地荒墳各三尺，卻成開解哭君心。"
        ],
        "notes": [
            ""
        ],
        "volume": "卷六百九十三",
        "no#": 9
    },
    {
        "title": "哭貝韜",
        "author": "杜荀鶴",
        "biography": "",
        "paragraphs": [
            "交朋來哭我來歌，喜傍山家葬荔蘿。",
            "四海十年人殺盡，似君埋少不埋多。"
        ],
        "notes": [
            ""
        ],
        "volume": "卷六百九十三",
        "no#": 10
    },
    {
        "title": "蠶婦",
        "author": "杜荀鶴",
        "biography": "",
        "paragraphs": [
            "粉色全無饑色加，豈知人世有榮華。",
            "年年道我蠶辛苦，底事渾身著苧麻。"
        ],
        "notes": [
            ""
        ],
        "volume": "卷六百九十三",
        "no#": 11
    },
    {
        "title": "山寺老僧",
        "author": "杜荀鶴",
        "biography": "",
        "paragraphs": [
            "草靸無塵心地閑，靜隨猿鳥過寒暄。",
            "眼昏齒落看經遍，卻向僧中總不言。"
        ],
        "notes": [
            ""
        ],
        "volume": "卷六百九十三",
        "no#": 12
    },
    {
        "title": "閩中秋思",
        "author": "杜荀鶴",
        "biography": "",
        "paragraphs": [
            "雨勻紫菊叢叢色，風弄紅蕉葉葉聲。",
            "北畔是山南畔海，只堪圖畫不堪行。"
        ],
        "notes": [
            ""
        ],
        "volume": "卷六百九十三",
        "no#": 13
    },
    {
        "title": "八駿圖",
        "author": "杜荀鶴",
        "biography": "",
        "paragraphs": [
            "丹雘傳真未得真，那知筋骨與精神。",
            "只今恃駿憑毛色，綠耳驊騮賺殺人。"
        ],
        "notes": [
            ""
        ],
        "volume": "卷六百九十三",
        "no#": 14
    },
    {
        "title": "贈僧",
        "author": "杜荀鶴",
        "biography": "",
        "paragraphs": [
            "利門名路兩何憑，百歲風前短焰燈。",
            "只恐為僧僧不了，為僧得了總輸僧。"
        ],
        "notes": [
            ""
        ],
        "volume": "卷六百九十三",
        "no#": 15
    },
    {
        "title": "秋夕",
        "author": "杜荀鶴",
        "biography": "",
        "paragraphs": [
            "世間多少能詩客，誰是無愁得睡人。",
            "自我夜來霜月下，到頭吟魄始終身。"
        ],
        "notes": [
            ""
        ],
        "volume": "卷六百九十三",
        "no#": 16
    },
    {
        "title": "溪興",
        "author": "杜荀鶴",
        "biography": "",
        "paragraphs": [
            "山雨溪風卷釣絲，瓦甌篷底獨斟時。",
            "醉來睡著無人喚，流下前溪也不知。"
        ],
        "notes": [
            ""
        ],
        "volume": "卷六百九十三",
        "no#": 17
    },
    {
        "title": "過巢湖",
        "author": "杜荀鶴",
        "biography": "",
        "paragraphs": [
            "世人貪利複貪榮，來向湖邊始至誠。",
            "男子登舟與登陸，把心何不一般行。"
        ],
        "notes": [
            ""
        ],
        "volume": "卷六百九十三",
        "no#": 18
    },
    {
        "title": "傷硤石縣病叟",
        "author": "杜荀鶴",
        "biography": "",
        "paragraphs": [
            "無子無孫一病翁，將何筋力事耕農。",
            "官家不管蓬蒿地，須勒王租出此中。"
        ],
        "notes": [
            ""
        ],
        "volume": "卷六百九十三",
        "no#": 19
    },
    {
        "title": "贈老僧",
        "author": "杜荀鶴",
        "biography": "",
        "paragraphs": [
            "童子為僧今白首，暗鋤心地種閒情。",
            "時將舊衲添新線，披坐披行過一生。"
        ],
        "notes": [
            ""
        ],
        "volume": "卷六百九十三",
        "no#": 20
    },
    {
        "title": "釣叟",
        "author": "杜荀鶴",
        "biography": "",
        "paragraphs": [
            "田不曾耕地不鋤，誰人閒散得如渠。",
            "渠將底物為香餌，一度抬竿一個魚。"
        ],
        "notes": [
            ""
        ],
        "volume": "卷六百九十三",
        "no#": 21
    },
    {
        "title": "溪岸秋思",
        "author": "杜荀鶴",
        "biography": "",
        "paragraphs": [
            "桑柘窮頭三四家，掛罾垂釣是生涯。",
            "秋風忽起溪灘白，零落岸邊蘆荻花。"
        ],
        "notes": [
            ""
        ],
        "volume": "卷六百九十三",
        "no#": 22
    },
    {
        "title": "春日旅寓",
        "author": "杜荀鶴",
        "biography": "",
        "paragraphs": [
            "滿城羅綺拖春色，幾處笙歌揭畫樓。",
            "江上有家歸未得，眼前花是眼前愁。"
        ],
        "notes": [
            ""
        ],
        "volume": "卷六百九十三",
        "no#": 23
    },
    {
        "title": "田翁",
        "author": "杜荀鶴",
        "biography": "",
        "paragraphs": [
            "白髮星星筋力衰，種田猶自伴孫兒。",
            "官苗若不平平納，任是豐年也受饑。"
        ],
        "notes": [
            ""
        ],
        "volume": "卷六百九十三",
        "no#": 24
    },
    {
        "title": "秋江雨夜逢詩友",
        "author": "杜荀鶴",
        "biography": "",
        "paragraphs": [
            "故友別來三四載，新詩吟得百餘篇。",
            "夜來江上秋無月，恨不相逢在雪天。"
        ],
        "notes": [
            ""
        ],
        "volume": "卷六百九十三",
        "no#": 25
    },
    {
        "title": "感春",
        "author": "杜荀鶴",
        "biography": "",
        "paragraphs": [
            "無況青雲有恨身，眼前花似夢中春。",
            "浮生七十今三十，已是人間半世人。"
        ],
        "notes": [
            ""
        ],
        "volume": "卷六百九十三",
        "no#": 26
    },
    {
        "title": "題花木障",
        "author": "杜荀鶴",
        "biography": "",
        "paragraphs": [
            "不假東風次第吹，筆勻春色一枝枝。",
            "由來畫看勝栽看，免見朝開暮落時。"
        ],
        "notes": [
            ""
        ],
        "volume": "卷六百九十三",
        "no#": 27
    },
    {
        "title": "顧雲侍禦出二子請詩因遺一絕",
        "author": "杜荀鶴",
        "biography": "",
        "paragraphs": [
            "二雛毛骨秀仍奇，小小能吟大大詩。",
            "想得月中仙桂樹，各從生日長新枝。"
        ],
        "notes": [
            ""
        ],
        "volume": "卷六百九十三",
        "no#": 28
    },
    {
        "title": "秋夕病中",
        "author": "杜荀鶴",
        "biography": "",
        "paragraphs": [
            "壞屋不眠風雨夜，故園無信水雲秋。",
            "病中枕上誰相問，一一蟬聲槐樹頭。"
        ],
        "notes": [
            ""
        ],
        "volume": "卷六百九十三",
        "no#": 29
    },
    {
        "title": "宿欒城驛卻寄常山張書記",
        "author": "杜荀鶴",
        "biography": "",
        "paragraphs": [
            "一更更盡到三更，吟破離心句不成。",
            "數樹秋風滿庭月，憶君時複下階行。"
        ],
        "notes": [
            ""
        ],
        "volume": "卷六百九十三",
        "no#": 30
    },
    {
        "title": "湘江秋夕",
        "author": "杜荀鶴",
        "biography": "",
        "paragraphs": [
            "三湘月色三湘水，浸骨寒光似練鋪。",
            "一夜塞鴻來不住，故鄉書信半年無。"
        ],
        "notes": [
            ""
        ],
        "volume": "卷六百九十三",
        "no#": 31
    },
    {
        "title": "旅懷",
        "author": "杜荀鶴",
        "biography": "",
        "paragraphs": [
            "蒹葭月冷時聞雁，楊柳風和日聽鶯。",
            "水涉山行二年客，就中偏怕雨船聲。"
        ],
        "notes": [
            ""
        ],
        "volume": "卷六百九十三",
        "no#": 32
    },
    {
        "title": "贈崔道士",
        "author": "杜荀鶴",
        "biography": "",
        "paragraphs": [
            "四海兵戈無靜處，人家廢業望烽煙。",
            "九華道士渾如夢，猶向尊前笑揭天。"
        ],
        "notes": [
            ""
        ],
        "volume": "卷六百九十三",
        "no#": 33
    },
    {
        "title": "題道林寺",
        "author": "杜荀鶴",
        "biography": "",
        "paragraphs": [
            "身未立間終日苦，身當立後幾年榮。",
            "萬般不及僧無事，共水將山過一生。"
        ],
        "notes": [
            ""
        ],
        "volume": "卷六百九十三",
        "no#": 34
    },
    {
        "title": "贈質上人",
        "author": "杜荀鶴",
        "biography": "",
        "paragraphs": [
            "枿坐雲遊出世塵，兼無瓶缽可隨身。",
            "逢人不說人間事，便是人間無事人。"
        ],
        "notes": [
            ""
        ],
        "volume": "卷六百九十三",
        "no#": 35
    },
    {
        "title": "涇溪",
        "author": "杜荀鶴",
        "biography": "",
        "paragraphs": [
            "涇溪石險人兢慎，終歲不聞傾覆人。",
            "卻是平流無石處，時時聞說有沈淪。"
        ],
        "notes": [
            ""
        ],
        "volume": "卷六百九十三",
        "no#": 36
    },
    {
        "title": "夏日題悟空上人院",
        "author": "杜荀鶴",
        "biography": "",
        "paragraphs": [
            "三伏閉門披一衲，兼無松竹蔭房廊。",
            "安禪不必須山水，滅得心中火自涼。"
        ],
        "notes": [
            ""
        ],
        "volume": "卷六百九十三",
        "no#": 37
    },
    {
        "title": "經嚴陵釣台",
        "author": "杜荀鶴",
        "biography": "",
        "paragraphs": [
            "蒼翠雲峰開俗眼，泓澄煙水浸塵心。",
            "唯將道業為芳餌，釣得高名直至今。"
        ],
        "notes": [
            ""
        ],
        "volume": "卷六百九十三",
        "no#": 38
    },
    {
        "title": "關試後筵上別同人",
        "author": "杜荀鶴",
        "biography": "",
        "paragraphs": [
            "日午離筵到夕陽，明朝秦地與吳鄉。",
            "同年多是長安客，不信行人欲斷腸。"
        ],
        "notes": [
            ""
        ],
        "volume": "卷六百九十三",
        "no#": 39
    },
    {
        "title": "鸕鷀",
        "author": "杜荀鶴",
        "biography": "",
        "paragraphs": [
            "一般毛羽結群飛，雨岸煙汀好景時。",
            "深水有魚銜得出，看來卻是鷺鶿饑。"
        ],
        "notes": [
            ""
        ],
        "volume": "卷六百九十三",
        "no#": 40
    },
    {
        "title": "宿村舍",
        "author": "杜荀鶴",
        "biography": "",
        "paragraphs": [
            "野人于我有何情，半掩柴門向月明。",
            "深夜欲眠眠未著，一叢寒木一猿聲。"
        ],
        "notes": [
            ""
        ],
        "volume": "卷六百九十三",
        "no#": 41
    },
    {
        "title": "題新雁",
        "author": "杜荀鶴",
        "biography": "",
        "paragraphs": [
            "暮天新雁起汀洲，紅蓼花疏水國秋。",
            "想得故園今夜月，幾人相憶在江樓。"
        ],
        "notes": [
            ""
        ],
        "volume": "卷六百九十三",
        "no#": 42
    },
    {
        "title": "離家",
        "author": "杜荀鶴",
        "biography": "",
        "paragraphs": [
            "丈夫三十身如此，疲馬離鄉懶著鞭。",
            "槐柳路長愁殺我，一枝蟬到一枝蟬。"
        ],
        "notes": [
            ""
        ],
        "volume": "卷六百九十三",
        "no#": 43
    },
    {
        "title": "旅舍遇雨",
        "author": "杜荀鶴",
        "biography": "",
        "paragraphs": [
            "月華星彩坐來收，岳色江聲暗結愁。",
            "半夜燈前十年事，一時和雨到心頭。"
        ],
        "notes": [
            ""
        ],
        "volume": "卷六百九十三",
        "no#": 44
    },
    {
        "title": "送人歸淝上",
        "author": "杜荀鶴",
        "biography": "",
        "paragraphs": [
            "巢湖春漲喻溪深，才過東關見故林。",
            "莫道南來總無利，水亭山寺二年吟。"
        ],
        "notes": [
            ""
        ],
        "volume": "卷六百九十三",
        "no#": 45
    },
    {
        "title": "自遣",
        "author": "杜荀鶴",
        "biography": "",
        "paragraphs": [
            "糲食粗衣隨分過，堆金積帛欲如何。",
            "百年身後一丘土，貧富高低爭幾多。"
        ],
        "notes": [
            ""
        ],
        "volume": "卷六百九十三",
        "no#": 46
    },
    {
        "title": "聞子規",
        "author": "杜荀鶴",
        "biography": "",
        "paragraphs": [
            "楚天空闊月成輪，蜀魄聲聲似告人。",
            "啼得血流無用處，不如緘口過殘春。"
        ],
        "notes": [
            ""
        ],
        "volume": "卷六百九十三",
        "no#": 47
    },
    {
        "title": "秋夜苦吟",
        "author": "杜荀鶴",
        "biography": "",
        "paragraphs": [
            "吟盡三更未著題，竹風松雨花淒淒。",
            "此時若有人來聽，始覺巴猿不解啼。"
        ],
        "notes": [
            ""
        ],
        "volume": "卷六百九十三",
        "no#": 48
    },
    {
        "title": "秋夜聞砧",
        "author": "杜荀鶴",
        "biography": "",
        "paragraphs": [
            "荒涼客舍眠秋色，砧杵家家弄月明。",
            "不及巴山聽猿夜，三聲中有不愁聲。"
        ],
        "notes": [
            ""
        ],
        "volume": "卷六百九十三",
        "no#": 49
    },
    {
        "title": "將過湖南經馬當山廟因書三絕",
        "author": "杜荀鶴",
        "biography": "",
        "paragraphs": [
            "人說馬當波浪險，我經波浪似通衢。",
            "大凡君子行藏是，自有龍神衛過湖。",
            "貪殘官吏虔誠謁，毒害商人瀝膽過。",
            "只怕馬當山下水，不知平地有風波。",
            "九江連海一般深，未必船經廟下沈。",
            "頭上蒼蒼沒瞞處，不如平取一生心。"
        ],
        "notes": [
            ""
        ],
        "volume": "卷六百九十三",
        "no#": 50
    },
    {
        "title": "梁王坐上賦無雲雨",
        "author": "杜荀鶴",
        "biography": "",
        "paragraphs": [
            "同是乾坤事不同，雨絲飛灑日輪中。",
            "若教陰朗長相似，爭表梁王造化功。"
        ],
        "notes": [
            ""
        ],
        "volume": "卷六百九十三",
        "no#": 51
    },
    {
        "title": "小松",
        "author": "杜荀鶴",
        "biography": "",
        "paragraphs": [
            "自小刺頭深草裏，而今漸覺出蓬蒿。",
            "時人不識淩雲木，直待淩雲始道高。"
        ],
        "notes": [
            ""
        ],
        "volume": "卷六百九十三",
        "no#": 52
    },
    {
        "title": "醉書僧壁",
        "author": "杜荀鶴",
        "biography": "",
        "paragraphs": [
            "九華山色真堪愛，留得高僧爾許年。",
            "聽我吟詩供我酒，不曾穿得判齋錢。"
        ],
        "notes": [
            ""
        ],
        "volume": "卷六百九十三",
        "no#": 53
    },
    {
        "title": "寄李隱居",
        "author": "杜荀鶴",
        "biography": "",
        "paragraphs": [
            "自小棲玄到老閑，如雲如鶴住應難。",
            "溪山不必將錢買，贏得來來去去看。"
        ],
        "notes": [
            ""
        ],
        "volume": "卷六百九十三",
        "no#": 54
    },
    {
        "title": "句",
        "author": "杜荀鶴",
        "biography": "",
        "paragraphs": [
            "舊衣灰絮絮，新酒竹篘篘。",
            "只知斷送豪家酒，不解安排旅客情。（《聞笛》。",
            "《吟窗雜錄》）"
        ],
        "notes": [
            ""
        ],
        "volume": "卷六百九十三",
        "no#": 55
    }
]