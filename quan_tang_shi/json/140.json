[
    {
        "title": "變行路難",
        "author": "王昌齡",
        "biography": "",
        "paragraphs": [
            "向晚橫吹悲，風動馬嘶合。前驅引旗節，千里陣雲匝。",
            "單于下陰山，砂礫空颯颯。封侯取一戰，豈複念閨閣。"
        ],
        "notes": [
            ""
        ],
        "volume": "卷一百四十",
        "no#": 1
    },
    {
        "title": "塞下曲四首",
        "author": "王昌齡",
        "biography": "",
        "paragraphs": [
            "蟬鳴空桑林，八月蕭關道。出塞入塞寒，處處黃蘆草。",
            "從來幽並客，皆共塵沙老。莫學遊俠兒，矜誇紫騮好。",
            "飲馬渡秋水，水寒風似刀。平沙日未沒，黯黯見臨洮。",
            "昔日長城戰，咸言意氣高。黃塵足今古，白骨亂蓬蒿。",
            "奉詔甘泉宮，總征天下兵。朝廷備禮出，郡國豫郊迎。",
            "紛紛幾萬人，去者無全生。臣願節宮廄，分以賜邊城。",
            "邊頭何慘慘，已葬霍將軍。部曲皆相吊，燕南代北聞。",
            "功勳多被黜，兵馬亦尋分。更遣黃龍戍，唯當哭塞雲。"
        ],
        "notes": [
            ""
        ],
        "volume": "卷一百四十",
        "no#": 2
    },
    {
        "title": "塞上曲",
        "author": "王昌齡",
        "biography": "",
        "paragraphs": [
            "秋風夜渡河，吹卻雁門桑。遙見胡地獵，韝馬宿嚴霜。",
            "五道分兵去，孤軍百戰場。功多翻下獄，士卒但心傷。"
        ],
        "notes": [
            ""
        ],
        "volume": "卷一百四十",
        "no#": 3
    },
    {
        "title": "從軍行二首",
        "author": "王昌齡",
        "biography": "",
        "paragraphs": [
            "向夕臨大荒，朔風軫歸慮。平沙萬里餘，飛鳥宿何處。",
            "虜騎獵長原，翩翩傍河去。邊聲搖白草，海氣生黃霧。",
            "百戰苦風塵，十年履霜露。雖投定遠筆，未坐將軍樹。",
            "早知行路難，悔不理章句。",
            "秋草馬蹄輕，角弓持弦急。去為龍城戰，正值胡兵襲。",
            "軍氣橫大荒，戰酣日將入。長風金鼓動，白露鐵衣濕。",
            "四起愁邊聲，南庭時佇立。斷蓬孤自轉，寒雁飛相及。",
            "萬里雲沙漲，平原冰霰澀。惟聞漢使還，獨向刀環泣。"
        ],
        "notes": [
            ""
        ],
        "volume": "卷一百四十",
        "no#": 4
    },
    {
        "title": "少年行二首",
        "author": "王昌齡",
        "biography": "",
        "paragraphs": [
            "西陵俠少年，送客短長亭。青槐夾兩道，白馬如流星。",
            "聞道羽書急，單于寇井陘。氣高輕赴難，誰顧燕山銘。",
            "走馬遠相尋，西樓下夕陰。結交期一劍，留意贈千金。",
            "高閣歌聲遠，重門柳色深。夜闌須盡飲，莫負百年心。"
        ],
        "notes": [
            ""
        ],
        "volume": "卷一百四十",
        "no#": 5
    },
    {
        "title": "長歌行",
        "author": "王昌齡",
        "biography": "",
        "paragraphs": [
            "曠野饒悲風，颼颼黃蒿草。系馬倚白楊，誰知我懷抱。",
            "所是同袍者，相逢盡衰老。北登漢家陵，南望長安道。",
            "下有枯樹根，上有鼯鼠窠。高皇子孫盡，千載無人過。",
            "寶玉頻發掘，精靈其奈何。人生須達命，有酒且長歌。"
        ],
        "notes": [
            ""
        ],
        "volume": "卷一百四十",
        "no#": 6
    },
    {
        "title": "悲哉行",
        "author": "王昌齡",
        "biography": "",
        "paragraphs": [
            "勿聽白頭吟，人間易憂怨。若非滄浪子，安得從所願。",
            "北上太行山，臨風閱吹萬。長雲數千里，倏忽還膚寸。",
            "觀其微滅時，精意莫能論。百年不容息，是處生意蔓。",
            "始悟海上人，辭君永飛遁。"
        ],
        "notes": [
            ""
        ],
        "volume": "卷一百四十",
        "no#": 7
    },
    {
        "title": "古意",
        "author": "王昌齡",
        "biography": "",
        "paragraphs": [
            "桃花四面發，桃葉一枝開。欲暮黃鸝囀，傷心玉鏡臺。",
            "清箏向明月，半夜春風來。"
        ],
        "notes": [
            ""
        ],
        "volume": "卷一百四十",
        "no#": 8
    },
    {
        "title": "放歌行",
        "author": "王昌齡",
        "biography": "",
        "paragraphs": [
            "南渡洛陽津，西望十二樓。明堂坐天子，月朔朝諸侯。",
            "清樂動千門，皇風被九州。慶雲從東來，泱漭抱日流。",
            "升平貴論道，文墨將何求。有詔征草澤，微誠將獻謀。",
            "冠冕如星羅，拜揖曹與周。望塵非吾事，入賦且遲留。",
            "幸蒙國士識，因脫負薪裘。今者放歌行，以慰梁甫愁。",
            "但營數鬥祿，奉養每豐羞。若得金膏遂，飛雲亦可儔。"
        ],
        "notes": [
            ""
        ],
        "volume": "卷一百四十",
        "no#": 9
    },
    {
        "title": "《越女",
        "author": "王昌齡",
        "biography": "",
        "paragraphs": [
            "越女作桂舟，還將桂為楫。湖上水渺漫，清江不可涉。",
            "摘取芙蓉花，莫摘芙蓉葉。將歸問夫婿，顏色何如妾。"
        ],
        "notes": [
            ""
        ],
        "volume": "卷一百四十",
        "no#": 10
    },
    {
        "title": "鄭縣宿陶太公館中贈馮六元二",
        "author": "王昌齡",
        "biography": "",
        "paragraphs": [
            "儒有輕王侯，脫略當世務。本家藍田下，非為漁弋故。",
            "無何困躬耕，且欲馳永路。幽居與君近，出穀同所騖。",
            "昨日辭石門，五年變秋露。雲龍未相感，幹謁亦已屢。",
            "子為黃綬羈，餘忝蓬山顧。京門望西嶽，百里見郊樹。",
            "飛雨祠上來，靄然關中暮。驅車鄭城宿，秉燭論往素。",
            "山月出華陰，開此河渚霧。清光比故人，豁達展心晤。",
            "馮公尚戢翼，元子仍局步。拂衣易為高，淪跡難有趣。",
            "張範善終始，吾等豈不慕。罷酒當涼風，屈伸備冥數。"
        ],
        "notes": [
            ""
        ],
        "volume": "卷一百四十",
        "no#": 11
    },
    {
        "title": "聽彈風入松闋贈楊補闕",
        "author": "王昌齡",
        "biography": "",
        "paragraphs": [
            "商風入我弦，夜竹深有露。弦悲與林寂，清景不可度。",
            "寥落幽居心，颼飀青松樹。松風吹草白，溪水寒日暮。",
            "聲意去複還，九變待一顧。空山多雨雪，獨立君始悟。"
        ],
        "notes": [
            ""
        ],
        "volume": "卷一百四十",
        "no#": 12
    },
    {
        "title": "緱氏尉沈興宗置酒南溪留贈",
        "author": "王昌齡",
        "biography": "",
        "paragraphs": [
            "林色與溪古，深篁引幽翠。山尊在漁舟，棹月情已醉。",
            "始窮清源口，壑絕人境異。春泉滴空崖，萌草拆陰地。",
            "久之風榛寂，遠聞樵聲至。海雁時獨飛，永然滄洲意。",
            "古時青冥客，滅跡淪一尉。吾子躊躇心，豈其紛埃事。",
            "緱峰信所克，濟北餘乃遂。齊物意已會，息肩理猶未。",
            "卷舒形性表，脫略賢哲議。仲月期角巾，飯僧嵩陽寺。"
        ],
        "notes": [
            ""
        ],
        "volume": "卷一百四十",
        "no#": 13
    },
    {
        "title": "為張僓贈閻使臣",
        "author": "王昌齡",
        "biography": "",
        "paragraphs": [
            "哀哀獻玉人，楚國同悲辛。泣盡繼以血，何由辨其真。",
            "賴承琢磨惠，複使光輝新。猶畏讒口疾，棄之如埃塵。"
        ],
        "notes": [
            ""
        ],
        "volume": "卷一百四十",
        "no#": 14
    },
    {
        "title": "贈史昭",
        "author": "王昌齡",
        "biography": "",
        "paragraphs": [
            "東林月未升，廓落星與漢。是夕鴻始來，齋中起長歎。",
            "懷哉望南浦，眇然夜將半。但有秋水聲，愁使心神亂。",
            "握中何為贈，瑤草已衰散。海鱗未化時，各在天一岸。"
        ],
        "notes": [
            ""
        ],
        "volume": "卷一百四十",
        "no#": 15
    },
    {
        "title": "秋山寄陳讜言",
        "author": "王昌齡",
        "biography": "",
        "paragraphs": [
            "岩間寒事早，眾山木已黃。北風何蕭蕭，茲夕露為霜。",
            "感激未能寐，中宵時慨慷。黃蟲初悲鳴，玄鳥去我梁。",
            "獨臥時易晚，離群情更傷。思君若不及，鴻雁今南翔。"
        ],
        "notes": [
            ""
        ],
        "volume": "卷一百四十",
        "no#": 16
    },
    {
        "title": "出郴山口至疊石灣野人室中寄張十一",
        "author": "王昌齡",
        "biography": "",
        "paragraphs": [
            "櫧楠無冬春，柯葉連峰稠。陰壁下蒼黑，煙含清江樓。",
            "景開獨沿曳，響答隨興酬。旦夕望吾友，如何迅孤舟。",
            "疊沙積為崗，崩剝雨露幽。石脈盡橫亙，潛潭何時流。",
            "既見萬古色，頗盡一物由。永與世人遠，氣還草木收。",
            "盈縮理無餘，今往何必憂。郴土群山高，耆老如中州。",
            "孰雲議舛降，豈是娛宦遊。陰火昔所伏，丹砂將爾謀。",
            "昨臨蘇耽井，複向衡陽求。同疚來相依，脫身當有籌。",
            "數月乃離居，風湍成阻修。野人善竹器，童子能溪謳。",
            "寒月波蕩漾，羈鴻去悠悠。"
        ],
        "notes": [
            ""
        ],
        "volume": "卷一百四十",
        "no#": 17
    },
    {
        "title": "宿灞上寄侍禦璵弟",
        "author": "王昌齡",
        "biography": "",
        "paragraphs": [
            "獨飲灞上亭，寒山青門外。長雲驟落日，桑棗寂已晦。",
            "古人驅馳者，宿此凡幾代。佐邑由東南，豈不知進退。",
            "吾宗秉全璞，楚得璆琳最。茅山就一征，柏署起三載。",
            "道契非物理，神交無留礙。知我滄溟心，脫略腐儒輩。",
            "孟冬鑾輿出，陽穀群臣會。半夜馳道喧，五侯擁軒蓋。",
            "是時燕齊客，獻術蓬瀛內。甚悅我皇心，得與王母對。",
            "賤臣欲幹謁，稽首期殞碎。哲弟感我情，問易窮否泰。",
            "良馬足尚踠，寶刀光未淬。昨聞羽書飛，兵氣連朔塞。",
            "諸將多失律，廟堂始追悔。安能召書生，願得論要害。",
            "戎夷非草木，侵逐使狼狽。雖有屠城功，亦有降虜輩。",
            "兵糧如山積，恩澤如雨霈。羸卒不可興，磧地無足愛。",
            "若用匹夫策，坐令軍圍潰。不費黃金資，甯求白璧賚。",
            "明主憂既遠，邊事亦可大。荷寵務推誠，離言深慷慨。",
            "霜搖直指草，燭引明光佩。公論日夕阻，朝廷蹉跎會。",
            "孤城海門月，萬里流光帶。不應百尺松，空老鐘山靄。"
        ],
        "notes": [
            ""
        ],
        "volume": "卷一百四十",
        "no#": 18
    },
    {
        "title": "次汝中寄河南陳贊府",
        "author": "王昌齡",
        "biography": "",
        "paragraphs": [
            "汝山方聯延，伊水才明滅。遙見入楚雲，又此空館月。",
            "紛然馳夢想，不謂遠離別。京邑多歡娛，衡湘暫沿越。",
            "明湖春草遍，秋桂白花發。豈惟長思君，日夕在魏闕。"
        ],
        "notes": [
            ""
        ],
        "volume": "卷一百四十",
        "no#": 19
    },
    {
        "title": "同從弟銷南齋玩月憶山陰崔少府",
        "author": "王昌齡",
        "biography": "",
        "paragraphs": [
            "高臥南齋時，開帷月初吐。清輝淡水木，演漾在窗戶。",
            "苒苒幾盈虛，澄澄變今古。美人清江畔，是夜越吟苦。",
            "千里其如何，微風吹蘭杜。"
        ],
        "notes": [
            ""
        ],
        "volume": "卷一百四十",
        "no#": 20
    },
    {
        "title": "代扶風主人答",
        "author": "王昌齡",
        "biography": "",
        "paragraphs": [
            "殺氣凝不流，風悲日彩寒。浮埃起四遠，遊子彌不歡。",
            "依然宿扶風，沽酒聊自寬。寸心亦未理，長鋏誰能彈。",
            "主人就我飲，對我還慨歎。便泣數行淚，因歌行路難。",
            "十五役邊地，三回討樓蘭。連年不解甲，積日無所餐。",
            "將軍降匈奴，國使沒桑幹。去時三十萬，獨自還長安。",
            "不信沙場苦，君看刀箭瘢。鄉親悉零落，塚墓亦摧殘。",
            "仰攀青松枝，慟絕傷心肝。禽獸悲不去，路傍誰忍看。",
            "幸逢休明代，寰宇靜波瀾。老馬思伏櫪，長鳴力已殫。",
            "少年與運會，何事發悲端。天子初封禪，賢良刷羽翰。",
            "三邊悉如此，否泰亦須觀。"
        ],
        "notes": [
            ""
        ],
        "volume": "卷一百四十",
        "no#": 21
    },
    {
        "title": "酬鴻臚裴主簿雨後北樓見贈",
        "author": "王昌齡",
        "biography": "",
        "paragraphs": [
            "暮霞照新晴，歸雲猶相逐。有懷晨昏暇，想見登眺目。",
            "問禮侍彤襜，題詩訪茅屋。高樓多古今，陳事滿陵穀。",
            "地久微子封，台餘孝王築。裴回顧霄漢，豁達俯川陸。",
            "遠水對孤城，長天向喬木。公門何清靜，列戟森已肅。",
            "不歎攜手稀，常思著鞭速。終當拂羽翰，輕舉隨鴻鵠。"
        ],
        "notes": [
            ""
        ],
        "volume": "卷一百四十",
        "no#": 22
    },
    {
        "title": "送任五之桂林",
        "author": "王昌齡",
        "biography": "",
        "paragraphs": [
            "楚客醉孤舟，越水將引棹。山為兩鄉別，月帶千里貌。",
            "羈譴同繒綸，僻幽聞虎豹。桂林寒色在，苦節知所效。"
        ],
        "notes": [
            ""
        ],
        "volume": "卷一百四十",
        "no#": 23
    },
    {
        "title": "山中別龐十",
        "author": "王昌齡",
        "biography": "",
        "paragraphs": [
            "幽娟松筱徑，月出寒蟬鳴。散發臥其下，誰知孤隱情。",
            "吟時白雲合，釣處玄潭清。瓊樹方杳靄，鳳兮保其貞。"
        ],
        "notes": [
            ""
        ],
        "volume": "卷一百四十",
        "no#": 24
    },
    {
        "title": "留別伊闕張少府郭大都尉",
        "author": "王昌齡",
        "biography": "",
        "paragraphs": [
            "遷客就一醉，主人空金罍。江湖青山底，欲去仍裴回。",
            "郭侯未相識，策馬伊川來。把手相勸勉，不應老塵埃。",
            "孟陽逢山舊，仙館留清才。日晚勸趣別，風長雲逐開。",
            "幸隨板輿遠，負譴何憂哉。唯有仗忠信，音書報雲雷。"
        ],
        "notes": [
            ""
        ],
        "volume": "卷一百四十",
        "no#": 25
    },
    {
        "title": "送韋十二兵曹",
        "author": "王昌齡",
        "biography": "",
        "paragraphs": [
            "縣職如長纓，終日檢我身。平明趨郡府，不得展故人。",
            "故人念江湖，富貴如埃塵。跡在戎府掾，心遊天臺春。",
            "獨立浦邊鶴，白雲長相親。南風忽至吳，分散還入秦。",
            "寒夜天光白，海淨月色真。對坐論歲暮，弦悲豈無因。",
            "平生馳驅分，非謂杯酒仁。出處兩不合，忠貞何由伸。",
            "看君孤舟去，且欲歌垂綸。"
        ],
        "notes": [
            ""
        ],
        "volume": "卷一百四十",
        "no#": 26
    },
    {
        "title": "東京府縣諸公與綦毋潛李頎相送至白馬寺宿",
        "author": "王昌齡",
        "biography": "",
        "paragraphs": [
            "鞍馬上東門，裴回入孤舟。賢豪相追送，即棹千里流。",
            "赤岸落日在，空波微煙收。薄宦忘機括，醉來即淹留。",
            "月明見古寺，林外登高樓。南風開長廊，夏夜如涼秋。",
            "江月照吳縣，西歸夢中游。"
        ],
        "notes": [
            ""
        ],
        "volume": "卷一百四十",
        "no#": 27
    },
    {
        "title": "送東林廉上人歸廬山",
        "author": "王昌齡",
        "biography": "",
        "paragraphs": [
            "石溪流已亂，苔徑人漸微。日暮東林下，山僧還獨歸。",
            "昔為廬峰意，況與遠公違。道性深寂寞，世情多是非。",
            "會尋名山去，豈複望清輝。"
        ],
        "notes": [
            ""
        ],
        "volume": "卷一百四十",
        "no#": 28
    },
    {
        "title": "留別武陵袁丞",
        "author": "王昌齡",
        "biography": "",
        "paragraphs": [
            "皇恩暫遷謫，待罪逢知己。從此武陵溪，孤舟二千里。",
            "桃花遺古岸，金澗流春水。誰識馬將軍，忠貞抱生死。"
        ],
        "notes": [
            ""
        ],
        "volume": "卷一百四十",
        "no#": 29
    },
    {
        "title": "別劉諝",
        "author": "王昌齡",
        "biography": "",
        "paragraphs": [
            "天地寒更雨，蒼茫楚城陰。一尊廣陵酒，十載衡陽心。",
            "倚仗不可料，悲歡豈易尋。相逢成遠別，後會何如今。",
            "身在江海上，雲連京國深。行當務功業，策馬何駸駸。"
        ],
        "notes": [
            ""
        ],
        "volume": "卷一百四十",
        "no#": 30
    },
    {
        "title": "岳陽別李十七越賓",
        "author": "王昌齡",
        "biography": "",
        "paragraphs": [
            "相逢楚水寒，舟在洞庭驛。具陳江波事，不異淪棄跡。",
            "杉上秋雨聲，悲切蒹葭夕。彈琴收餘響，來送千里客。",
            "平明孤帆心，歲晚濟代策。時在身未充，瀟湘不盈畫。",
            "湖小洲渚聯，澹淡煙景碧。魚鱉自有性，龜龍無能易。",
            "譴黜同所安，風土任所適。閉門觀玄化，攜手遺損益。"
        ],
        "notes": [
            ""
        ],
        "volume": "卷一百四十",
        "no#": 31
    },
    {
        "title": "留別岑參兄弟",
        "author": "王昌齡",
        "biography": "",
        "paragraphs": [
            "江城建業樓，山盡滄海頭。副職守茲縣，東南棹孤舟。",
            "長安故人宅，秣馬經前秋。便以風雪暮，還為縱飲留。",
            "貂蟬七葉貴，鴻鵠萬里遊。何必念鐘鼎，所在烹肥牛。",
            "為君嘯一曲，且莫彈箜篌。徒見枯者豔，誰言直如鉤。",
            "岑家雙瓊樹，騰光難為儔。誰言青門悲，俯期吳山幽。",
            "日西石門嶠，月吐金陵洲。追隨探靈怪，豈不驕王侯。"
        ],
        "notes": [
            ""
        ],
        "volume": "卷一百四十",
        "no#": 32
    },
    {
        "title": "送劉昚虛歸取宏詞解",
        "author": "王昌齡",
        "biography": "",
        "paragraphs": [
            "太清聞海鶴，遊子引鄉眄。聲隨羽儀遠，勢與歸雲便。",
            "青桂春再榮，白雲暮來變。遷飛在禮儀，豈複淚如霰。"
        ],
        "notes": [
            ""
        ],
        "volume": "卷一百四十",
        "no#": 33
    },
    {
        "title": "巴陵別劉處士",
        "author": "王昌齡",
        "biography": "",
        "paragraphs": [
            "劉生隱岳陽，心遠洞庭水。偃帆入山郭，一宿楚雲裏。",
            "竹映秋館深，月寒江風起。煙波桂陽接，日夕數千里。",
            "嫋嫋清夜猿，孤舟坐如此。湘中有來雁，雨雪候音旨。"
        ],
        "notes": [
            ""
        ],
        "volume": "卷一百四十",
        "no#": 34
    },
    {
        "title": "宿裴氏山莊",
        "author": "王昌齡",
        "biography": "",
        "paragraphs": [
            "蒼蒼竹林暮，吾亦知所投。靜坐山齋月，清溪聞遠流。",
            "西峰下微雨，向曉白雲收。遂解塵中組，終南春可遊。"
        ],
        "notes": [
            ""
        ],
        "volume": "卷一百四十",
        "no#": 35
    },
    {
        "title": "淇上酬薛據兼寄郭微",
        "author": "王昌齡",
        "biography": "",
        "paragraphs": [
            "自從別京華，我心乃蕭索。十年守章句，萬里空寥落。",
            "北上登薊門，茫茫見沙漠。倚劍對風塵，慨然思衛霍。",
            "拂衣去燕趙，驅馬悵不樂。天長滄洲路，日暮邯鄲郭。",
            "酒肆或淹留，漁澤屢棲泊。獨行備艱難，孰辭幹鼎鑊。",
            "皇情念淳古，時俗何浮薄。理道須任賢，安人在求瘼。",
            "故交負奇才，逸氣包謇諤。隱軫經濟策，縱橫建安作。",
            "才望忽先鳴，風期無宿諾。飄颻勞州縣，迢遞限言謔。",
            "東馳眇貝丘，西顧彌虢略。淇水徒自深，浮雲不堪托。",
            "吾謀適可用，天道豈遼廓。不然買山田，一身與耕鑿。"
        ],
        "notes": [
            ""
        ],
        "volume": "卷一百四十",
        "no#": 36
    }
]