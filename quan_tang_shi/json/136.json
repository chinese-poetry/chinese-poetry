[
    {
        "title": "述韋昭應畫犀牛",
        "author": "儲光羲",
        "biography": "",
        "paragraphs": [
            "遐方獻文犀，萬里隨南金。大邦柔遠人，以之居山林。",
            "食棘無秋冬，絕流無淺深。雙角前嶄嶄，三蹄下駸駸。",
            "朝賢壯其容，未能辨其音。有我衰鳥郎，新邑長鳴琴。",
            "陛閣飛嘉聲，丘甸盈仁心。閒居命國工，作繪北堂陰。",
            "眈眈若有神，庶比來儀禽。昔有舞天庭，為君奏龍吟。"
        ],
        "notes": [
            ""
        ],
        "volume": "卷一百三十六",
        "no#": 1
    },
    {
        "title": "獻王威儀",
        "author": "儲光羲",
        "biography": "",
        "paragraphs": [
            "入與真主言，有騎天馬來。但有華清宮，不用神明台。",
            "肅肅長自閑，門靜無人開。"
        ],
        "notes": [
            ""
        ],
        "volume": "卷一百三十六",
        "no#": 2
    },
    {
        "title": "野田黃雀行",
        "author": "儲光羲",
        "biography": "",
        "paragraphs": [
            "嘖嘖野田雀，不知軀體微。閑穿深蒿裏，爭食複爭飛。",
            "窮老一頹舍，棗多桑樹稀。無棗猶可食，無桑何以衣。",
            "蕭條空倉暮，相引時來歸。斜路豈不捷，渚田豈不肥。",
            "水長路且壞，惻惻與心違。"
        ],
        "notes": [
            ""
        ],
        "volume": "卷一百三十六",
        "no#": 3
    },
    {
        "title": "樵父詞",
        "author": "儲光羲",
        "biography": "",
        "paragraphs": [
            "山北饒朽木，山南多枯枝。枯枝作采薪，爨室私自知。",
            "詰朝礪斧尋，視暮行歌歸。先雪隱薜荔，迎暄臥茅茨。",
            "清澗日濯足，喬木時曝衣。終年登險阻，不復憂安危。",
            "蕩漾與神游，莫知是與非。"
        ],
        "notes": [
            ""
        ],
        "volume": "卷一百三十六",
        "no#": 4
    },
    {
        "title": "漁父詞",
        "author": "儲光羲",
        "biography": "",
        "paragraphs": [
            "澤魚好鳴水，溪魚好上流。漁梁不得意，下渚潛垂鉤。",
            "亂荇時礙楫，新蘆複隱舟。靜言念終始，安坐看沉浮。",
            "素發隨風揚，遠心與雲遊。逆浪還極浦，信潮下滄洲。",
            "非為徇形役，所樂在行休。"
        ],
        "notes": [
            ""
        ],
        "volume": "卷一百三十六",
        "no#": 5
    },
    {
        "title": "牧童詞",
        "author": "儲光羲",
        "biography": "",
        "paragraphs": [
            "不言牧田遠，不道牧陂深。所念牛馴擾，不亂牧童心。",
            "圓笠覆我首，長蓑披我襟。方將憂暑雨，亦以懼寒陰。",
            "大牛隱層阪，小牛穿近林。同類相鼓舞，觸物成謳吟。",
            "取樂須臾間，寧問聲與音。"
        ],
        "notes": [
            ""
        ],
        "volume": "卷一百三十六",
        "no#": 6
    },
    {
        "title": "採蓮詞",
        "author": "儲光羲",
        "biography": "",
        "paragraphs": [
            "淺渚荇花繁，深潭菱葉疏。獨往方自得，恥邀淇上姝。",
            "廣江無術阡，大澤絕方隅。浪中海童語，流下鮫人居。",
            "春雁時隱舟，新萍複滿湖。采采乘日暮，不思賢與愚。"
        ],
        "notes": [
            ""
        ],
        "volume": "卷一百三十六",
        "no#": 7
    },
    {
        "title": "采菱詞",
        "author": "儲光羲",
        "biography": "",
        "paragraphs": [
            "濁水菱葉肥，清水菱葉鮮。義不游濁水，志士多苦言。",
            "潮沒具區藪，潦深雲夢田。朝隨北風去，暮逐南風旋。",
            "浦口多漁家，相與邀我船。飯稻以終日，羹蓴將永年。",
            "方冬水物窮，又欲休山樊。盡室相隨從，所貴無憂患。"
        ],
        "notes": [
            ""
        ],
        "volume": "卷一百三十六",
        "no#": 8
    },
    {
        "title": "射雉詞",
        "author": "儲光羲",
        "biography": "",
        "paragraphs": [
            "曝暄理新翳，迎春射鳴雉。原田遙一色，皋陸曠千里。",
            "遙聞咿喔聲，時見雙飛起。冪zx疏蒿下，毰毸深叢裏。",
            "顧敵已忘生，爭雄方決死。仁心貴勇義，豈能複傷此。",
            "超遙下故墟，迢遞回高畤。大夫昔何苦，取笑歡妻子。"
        ],
        "notes": [
            ""
        ],
        "volume": "卷一百三十六",
        "no#": 9
    },
    {
        "title": "猛虎詞",
        "author": "儲光羲",
        "biography": "",
        "paragraphs": [
            "寒亦不憂雪，饑亦不食人。人肉豈不甘，所惡傷明神。",
            "太室為我宅，孟門為我鄰。百獸為我膳，五龍為我賓。",
            "蒙馬一何威，浮江一以仁。彩章耀朝日，爪牙雄武臣。",
            "高雲逐氣浮，厚地隨聲震。君能賈餘勇，日夕長相親。"
        ],
        "notes": [
            ""
        ],
        "volume": "卷一百三十六",
        "no#": 10
    },
    {
        "title": "渭橋北亭作",
        "author": "儲光羲",
        "biography": "",
        "paragraphs": [
            "停車渭陽暮，望望入秦京。不見鵷鸞道，如聞歌吹聲。",
            "鄉魂涉江水，客路指蒲城。獨有故樓月，今來亭上明。"
        ],
        "notes": [
            ""
        ],
        "volume": "卷一百三十六",
        "no#": 11
    },
    {
        "title": "述華清宮五首",
        "author": "儲光羲",
        "biography": "",
        "paragraphs": [
            "上在蓬萊宮，莫若居華清。朝朝禮玄閣，日日聞體輕。",
            "大聖不私己，精禋為群氓。",
            "上出蓬萊時，六龍儼齊首。長道舒羽儀，彤雲映前後。",
            "天聲殷宇宙，真氣到林藪。",
            "昔在軒轅朝，五城十二樓。今我神泉宮，獨在驪山陬。",
            "群方趨順動，百辟隨天遊。",
            "正月開陽和，通門緝元化。穆穆睟容歸，豈為明燈夜。",
            "高山大風起，肅肅隨龍駕。",
            "上林神君宮，此地即明庭。山開鴻蒙色，天轉招搖星。",
            "三雪報大有，孰為非我靈。"
        ],
        "notes": [
            ""
        ],
        "volume": "卷一百三十六",
        "no#": 12
    },
    {
        "title": "雜詠五首：石子松",
        "author": "儲光羲",
        "biography": "",
        "paragraphs": [
            "磐石青岩下，松生磐石中。冬春無異色，朝暮有清風。",
            "五鬣何人采，西山舊兩童。"
        ],
        "notes": [
            ""
        ],
        "volume": "卷一百三十六",
        "no#": 13
    },
    {
        "title": "雜詠五首：架簷藤",
        "author": "儲光羲",
        "biography": "",
        "paragraphs": [
            "得從軒墀下，殊勝松柏林。生枝逐架遠，吐葉向門深。",
            "何許答君子，簷間朝暝陰。"
        ],
        "notes": [
            ""
        ],
        "volume": "卷一百三十六",
        "no#": 14
    },
    {
        "title": "雜詠五首：池邊鶴",
        "author": "儲光羲",
        "biography": "",
        "paragraphs": [
            "舞鶴傍池邊，水清毛羽鮮。立如依岸雪，飛似向池泉。",
            "江海雖言曠，無如君子前。"
        ],
        "notes": [
            ""
        ],
        "volume": "卷一百三十六",
        "no#": 15
    },
    {
        "title": "雜詠五首：釣魚灣",
        "author": "儲光羲",
        "biography": "",
        "paragraphs": [
            "垂釣綠灣春，春深杏花亂。潭清疑水淺，荷動知魚散。",
            "日暮待情人，維舟綠楊岸。"
        ],
        "notes": [
            ""
        ],
        "volume": "卷一百三十六",
        "no#": 16
    },
    {
        "title": "雜詠五首：幽人居",
        "author": "儲光羲",
        "biography": "",
        "paragraphs": [
            "幽人下山徑，去去夾青林。滑處莓苔濕，暗中蘿薜深。",
            "春朝煙雨散，猶帶浮雲陰。"
        ],
        "notes": [
            ""
        ],
        "volume": "卷一百三十六",
        "no#": 17
    },
    {
        "title": "題太玄觀",
        "author": "儲光羲",
        "biography": "",
        "paragraphs": [
            "門外車馬喧，門裏宮殿清。行即翳若木，坐即吹玉笙。",
            "所喧既非我，真道其冥冥。"
        ],
        "notes": [
            ""
        ],
        "volume": "卷一百三十六",
        "no#": 18
    },
    {
        "title": "至嵩陽觀，觀即天皇故宅",
        "author": "儲光羲",
        "biography": "",
        "paragraphs": [
            "真人上清室，乃在中峰前。花霧生玉井，霓裳畫列仙。",
            "念茲宮故宇，多此地新泉。松柏有清陰，薜蘿亦自妍。",
            "一聞步虛子，又話逍遙篇。忽若在雲漢，風中意泠然。"
        ],
        "notes": [
            ""
        ],
        "volume": "卷一百三十六",
        "no#": 19
    },
    {
        "title": "貽韋煉師",
        "author": "儲光羲",
        "biography": "",
        "paragraphs": [
            "精思莫知日，意靜如空虛。三鳥自來去，九光遙卷舒。",
            "新池近天井，玉宇停雲車。餘亦苦山路，洗心祈道書。"
        ],
        "notes": [
            ""
        ],
        "volume": "卷一百三十六",
        "no#": 20
    },
    {
        "title": "霽後貽馬十二巽",
        "author": "儲光羲",
        "biography": "",
        "paragraphs": [
            "高天風雨散，清氣在園林。況我夜初靜，當軒鳴綠琴。",
            "雲開北堂月，庭滿南山陰。不見長裾者，空歌遊子吟。"
        ],
        "notes": [
            ""
        ],
        "volume": "卷一百三十六",
        "no#": 21
    },
    {
        "title": "題陸山人樓",
        "author": "儲光羲",
        "biography": "",
        "paragraphs": [
            "暮聲雜初雁，夜色涵早秋。獨見海中月，照君池上樓。",
            "山雲拂高棟，天漢入雲流。不惜朝光滿，其如千里遊。"
        ],
        "notes": [
            ""
        ],
        "volume": "卷一百三十六",
        "no#": 22
    },
    {
        "title": "獻八舅東歸",
        "author": "儲光羲",
        "biography": "",
        "paragraphs": [
            "高位莫能舍，舍之世所賢。雲車游日華，豈比龍樓前。",
            "寢疾乃就枕，情感唯靈仙。帝鴻思道宗，臣彭亦長年。",
            "天書加羽服，又許歸東川。鏡水涵太清，禹山朝上玄。",
            "誠亡真混沌，玉立方嬋娟。素業作仙居，子孫當自傳。",
            "門多松柏樹，篋有逍遙篇。獨往不可群，滄海成桑田。"
        ],
        "notes": [
            ""
        ],
        "volume": "卷一百三十六",
        "no#": 23
    },
    {
        "title": "泛茅山東溪",
        "author": "儲光羲",
        "biography": "",
        "paragraphs": [
            "清晨登仙峰，峰遠行未極。江海霽初景，草木含新色。",
            "而我任天和，此時聊動息。望鄉白雲裏，發棹清溪側。",
            "松柏生深山，無心自貞直。"
        ],
        "notes": [
            ""
        ],
        "volume": "卷一百三十六",
        "no#": 24
    },
    {
        "title": "吃茗粥作",
        "author": "儲光羲",
        "biography": "",
        "paragraphs": [
            "當晝暑氣盛，鳥雀靜不飛。念君高梧陰，複解山中衣。",
            "數片遠雲度，曾不蔽炎暉。淹留膳茶粥，共我飯蕨薇。",
            "敝廬既不遠，日暮徐徐歸。"
        ],
        "notes": [
            ""
        ],
        "volume": "卷一百三十六",
        "no#": 25
    },
    {
        "title": "游茅山五首",
        "author": "儲光羲",
        "biography": "",
        "paragraphs": [
            "十年別鄉縣，西雲入皇州。此意在觀國，不言空遠遊。",
            "九衢平若水，利往無輕舟。北洛反初路，東江還故丘。",
            "春山多秀木，碧澗盡清流。不見子桑扈，當從方外求。",
            "世業傳儒行，行成非不榮。其如懷獨善，況以聞長生。",
            "家近華陽洞，早年深此情。巾車雲路入，理棹瑤溪行。",
            "天地朝光滿，江山春色明。王庭有軒冕，此日方知輕。",
            "平生非作者，望古懷清芬。心以道為際，行將時不群。",
            "茲山在人境，靈貺久傳聞。遠勢一峰出，近形千嶂分。",
            "冬春有茂草，朝暮多鮮雲。此去亦何極，但言西日曛。",
            "昔賢居柱下，今我去人間。良以直心曠，兼之外視閑。",
            "垂綸非釣國，好學異希顏。落日登高嶼，悠然望遠山。",
            "溪流碧水去，雲帶清陰還。想見中林士，岩扉長不關。",
            "名嶽征仙事，清都訪道書。山門入松柏，天路涵空虛。",
            "南極見朝采，西潭聞夜漁。遠心尚雲宿，浪跡出林居。",
            "為己存實際，忘形同化初。此行良已矣，不樂複何如。"
        ],
        "notes": [
            ""
        ],
        "volume": "卷一百三十六",
        "no#": 26
    },
    {
        "title": "述降聖觀",
        "author": "儲光羲",
        "biography": "",
        "paragraphs": [
            "一山盡天苑，一峰開道宮。道花飛羽衛，天鳥遊雲空。",
            "玉殿俯玄水，春旗搖素風。夾門小松柏，覆井新梧桐。",
            "自昔大仙下，乃知元化功。神皇作桂館，此意與天通。"
        ],
        "notes": [
            ""
        ],
        "volume": "卷一百三十六",
        "no#": 27
    },
    {
        "title": "題眄上人禪居",
        "author": "儲光羲",
        "biography": "",
        "paragraphs": [
            "真王清淨子，燕居複行心。結宇鄰居邑，寤言非遠尋。",
            "丹青丈室滿，草樹一庭深。秀色玄冬發，交枝白日陰。",
            "江流映朱戶，山鳥鳴香林。獨住已寂寂，安知浮與沉。"
        ],
        "notes": [
            ""
        ],
        "volume": "卷一百三十六",
        "no#": 28
    },
    {
        "title": "過新豐道中",
        "author": "儲光羲",
        "biography": "",
        "paragraphs": [
            "西下長樂阪，東入新豐道。雨多車馬稀，道上生秋草。",
            "太陰蔽皋陸，莫知晚與早。雷雨杳冥冥，川穀漫浩浩。",
            "詔書植嘉木，眾言桃李好。自愧無此容，歸從漢陰老。"
        ],
        "notes": [
            ""
        ],
        "volume": "卷一百三十六",
        "no#": 29
    },
    {
        "title": "夜到洛口入黃河",
        "author": "儲光羲",
        "biography": "",
        "paragraphs": [
            "河洲多青草，朝暮增客愁。客愁惜朝暮，枉渚暫停舟。",
            "中宵大川靜，解纜逐歸流。浦漵既清曠，沿洄非阻修。",
            "登艫望落月，擊汰悲新秋。倘遇乘槎客，永言星漢遊。"
        ],
        "notes": [
            ""
        ],
        "volume": "卷一百三十六",
        "no#": 30
    },
    {
        "title": "使過彈箏峽作",
        "author": "儲光羲",
        "biography": "",
        "paragraphs": [
            "鳥雀知天雪，群飛複群鳴。原田無遺粟，日暮滿空城。",
            "達士憂世務，鄙夫念王程。晨過彈箏峽，馬足淩兢行。",
            "雙壁隱靈曜，莫能知晦明。皚皚堅冰白，漫漫陰雲平。",
            "始信古人言，苦節不可貞。"
        ],
        "notes": [
            ""
        ],
        "volume": "卷一百三十六",
        "no#": 31
    },
    {
        "title": "泊舟貽潘少府",
        "author": "儲光羲",
        "biography": "",
        "paragraphs": [
            "行子苦風潮，維舟未能發。宵分卷前幔，臥視清秋月。",
            "四澤蒹葭深，中洲煙火絕。蒼蒼水霧起，落落疏星沒。",
            "所遇盡漁商，與言多楚越。其如念極浦，又以思明哲。",
            "常若千里餘，況之異鄉別。"
        ],
        "notes": [
            ""
        ],
        "volume": "卷一百三十六",
        "no#": 32
    },
    {
        "title": "仲夏入園中東陂",
        "author": "儲光羲",
        "biography": "",
        "paragraphs": [
            "方塘深且廣，伊昔俯吾廬。環岸垂綠柳，盈澤發紅蕖。",
            "上延北原秀，下屬幽人居。暑雨若混沌，清明如空虛。",
            "此鄉多隱逸，水陸見樵漁。廢賞亦何貴，為歡良易攄。",
            "且言重觀國，當此賦歸歟。"
        ],
        "notes": [
            ""
        ],
        "volume": "卷一百三十六",
        "no#": 33
    },
    {
        "title": "效古二首",
        "author": "儲光羲",
        "biography": "",
        "paragraphs": [
            "晨登涼風台，暮走邯鄲道。曜靈何赫烈，四野無青草。",
            "大軍北集燕，天子西居鎬。婦人役州縣，丁男事征討。",
            "老幼相別離，哭泣無昏早。稼穡既殄絕，川澤複枯槁。",
            "曠哉遠此憂，冥冥商山皓。",
            "東風吹大河，河水如倒流。河洲塵沙起，有若黃雲浮。",
            "赬霞燒廣澤，洪曜赫高丘。野老泣相語，無地可蔭休。",
            "翰林有客卿，獨負蒼生憂。中夜起躑躅，思欲獻厥謀。",
            "君門峻且深，踠足空夷猶。"
        ],
        "notes": [
            ""
        ],
        "volume": "卷一百三十六",
        "no#": 34
    },
    {
        "title": "雜詩二首",
        "author": "儲光羲",
        "biography": "",
        "paragraphs": [
            "混沌本無象，末路多是非。達士志寥廓，所在能忘機。",
            "耕鑿時未至，還山聊采薇。虎豹對我蹲，鸑鷟旁我飛。",
            "仙人空中來，謂我勿複歸。格澤為君駕，虹蜺為君衣。",
            "西遊昆侖墟，可與世人違。",
            "秋氣肅天地，太行高崔嵬。猿狖清夜吟，其聲一何哀。",
            "寂寞掩圭蓽，夢寐游蓬萊。琪樹遠亭亭，玉堂雲中開。",
            "洪崖吹簫管，玉女飄颻來。雨師既先後，道路無纖埃。",
            "鄙哉楚襄王，獨好陽雲台。"
        ],
        "notes": [
            ""
        ],
        "volume": "卷一百三十六",
        "no#": 35
    },
    {
        "title": "陸著作挽歌",
        "author": "儲光羲",
        "biography": "",
        "paragraphs": [
            "世業江湖側，郊原休沐處。獨言五日歸，未道千秋去。",
            "鄉亭春水綠，昌閣寒光暮。昔為晝錦游，今成逝川路。",
            "歸路秦城下，寒雲慘平田。故園滄海邊，綠柳覆平川。",
            "送客異他日，還舟殊昔年。華亭有明日，長向隴頭懸。",
            "劍水千人石，荊江萬里流。英英有君子，才德滿中州。",
            "明道俟良佐，惟賢初薄遊。生涯一朝盡，寂寞夜台幽。",
            "金堂策令名，仙掖居清位。鳴玉朝雙闕，垂纓遊兩地。",
            "朝夕既論思，春秋仍書事。何言魯聲伯，忽下瓊珠淚。",
            "令德棄人世，明朝降寵章。起居存有位，著作沒為郎。",
            "寒水落南浦，月華虛北堂。松門一長想，仿佛見清揚。"
        ],
        "notes": [
            ""
        ],
        "volume": "卷一百三十六",
        "no#": 36
    },
    {
        "title": "山居貽裴十二迪",
        "author": "儲光羲",
        "biography": "",
        "paragraphs": [
            "落葉滿山砌，蒼煙埋竹扉。遠懷青冥士，書劍常相依。",
            "霜臥眇茲地，琴言紛已違。衡陽今萬里，南雁將何歸。",
            "出徑惜松引，入舟憐釣磯。西林有明月，夜久空微微。"
        ],
        "notes": [
            ""
        ],
        "volume": "卷一百三十六",
        "no#": 37
    },
    {
        "title": "秦中歲晏馬舍人宅宴集",
        "author": "儲光羲",
        "biography": "",
        "paragraphs": [
            "冬暮久無樂，西行至長安。故人處東第，清夜多新歡。",
            "廣庭竹陰靜，華池月色寒。知音盡詞客，方見交情難。"
        ],
        "notes": [
            ""
        ],
        "volume": "卷一百三十六",
        "no#": 38
    },
    {
        "title": "薦玄德公廟",
        "author": "儲光羲",
        "biography": "",
        "paragraphs": [
            "神道本無已，成化亦自然。君居寥天上，德在玉華泉。",
            "真游踐王豫，永日遲雲仙。表微在營道，明祀將祈年。",
            "靈山俯新邑，松上生彩煙。豈知穆天子，遠去瑤池邊。"
        ],
        "notes": [
            ""
        ],
        "volume": "卷一百三十六",
        "no#": 39
    },
    {
        "title": "上長史王公責躬",
        "author": "儲光羲",
        "biography": "",
        "paragraphs": [
            "覆舟無伯夷，覆車無仲尼。自咎失明義，甯由貝錦詩。",
            "松柏日已堅，桃李日以滋。顧己獨暗昧，所居成蒺藜。",
            "大賢薦時文，醜婦用蛾眉。惕惕愧不已，豈敢論其私。",
            "方朔既有言，子建亦有詩。惻隱及先世，析薪成自悲。",
            "靈鳥酬德輝，黃雀報仁慈。若公庶伏罪，此事安能遲。"
        ],
        "notes": [
            ""
        ],
        "volume": "卷一百三十六",
        "no#": 40
    },
    {
        "title": "至嶽寺即大通大照禪塔上溫上人",
        "author": "儲光羲",
        "biography": "",
        "paragraphs": [
            "秋山下映宮，宮色宜朝陽。迢遞在半嶺，參差非一行。",
            "燕息雲滿門，出遊花隱房。二尊此成道，禪宇遙相望。",
            "鳳鐸天中鳴，岩梯松下長。山墟響信鼓，蘅薄生蕙香。",
            "起滅一以雪，往來亦誠亡。悲哉門弟子，要自知心長。"
        ],
        "notes": [
            ""
        ],
        "volume": "卷一百三十六",
        "no#": 41
    },
    {
        "title": "終南幽居獻蘇侍郎三首時拜太祝未上",
        "author": "儲光羲",
        "biography": "",
        "paragraphs": [
            "暮春天氣和，登嶺望層城。朝日懸清景，巍峨宮殿明。",
            "聖君常臨朝，達士複懸衡。道近無艮足，歸來臥山楹。",
            "靈階曝仙書，深室煉金英。春岩松柏秀，晨路鶤雞鳴。",
            "羽化既有言，無然悲不成。",
            "中歲尚微道，始知將穀神。抗策還南山，水木自相親。",
            "深林開一道，青嶂成四鄰。平明去采薇，日入行刈薪。",
            "雲歸萬壑暗，雪罷千崖春。始看玄鳥來，已見瑤華新。",
            "寄言搴芳者，無乃後時人。",
            "蔔築青岩裏，雲蘿四垂陰。虛室若無人，喬木自成林。",
            "時有清風至，側聞樵采音。鳳凰鳴南岡，望望隔層岑。",
            "既言山路遠，複道溪流深。偓佺空中游，虯龍水間吟。",
            "何當見輕翼，為我達遠心。"
        ],
        "notes": [
            ""
        ],
        "volume": "卷一百三十六",
        "no#": 42
    },
    {
        "title": "題應聖觀",
        "author": "儲光羲",
        "biography": "",
        "paragraphs": [
            "空中望小山，山下見餘雪。皎皎河漢女，在茲養真骨。",
            "登門駭天書，啟鑰問仙訣。池光搖水霧，燈色連松月。",
            "合磚起花台，折草成玉節。天雞弄白羽，王母垂玄發。",
            "北有上年宮，一路在雲霓。上心方向道，時複朝金闕。"
        ],
        "notes": [
            ""
        ],
        "volume": "卷一百三十六",
        "no#": 43
    },
    {
        "title": "至閒居精舍呈正上人",
        "author": "儲光羲",
        "biography": "",
        "paragraphs": [
            "太室三招提，其趣皆不同。不同非一趣，況是天游宮。",
            "雙嶺前夾門，閣道複橫空。寶坊若花積，宛轉不可窮。",
            "流泉自成池，清松信饒風。秋晏景氣迥，皛明丹素功。",
            "將近隱者鄰，遠與西山通。大師假惠照，念以息微躬。"
        ],
        "notes": [
            ""
        ],
        "volume": "卷一百三十六",
        "no#": 44
    },
    {
        "title": "酬綦毋校書夢耶溪見贈之作",
        "author": "儲光羲",
        "biography": "",
        "paragraphs": [
            "校文在仙掖，每有滄洲心。況以北窗下，夢游清溪陰。",
            "春看湖水漫，夜入回塘深。往往纜垂葛，出舟望前林。",
            "山人松下飯，釣客蘆中吟。小隱何足貴，長年固可尋。",
            "還車首東道，惠言若黃金。以我采薇意，傳之天姥岑。"
        ],
        "notes": [
            ""
        ],
        "volume": "卷一百三十六",
        "no#": 45
    }
]