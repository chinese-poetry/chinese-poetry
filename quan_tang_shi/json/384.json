[
    {
        "title": "薊北旅思",
        "author": "張籍",
        "biography": "",
        "paragraphs": [
            "日日望鄉國，空歌白苧詞。長因送人處，憶得別家時。",
            "失意還獨語，多愁只自知。客亭門外柳，折盡向南枝。"
        ],
        "notes": [
            ""
        ],
        "volume": "卷三百八十四",
        "no#": 1
    },
    {
        "title": "江南春",
        "author": "張籍",
        "biography": "",
        "paragraphs": [
            "江南楊柳春，日暖地無塵。渡口過新雨，夜來生白蘋。",
            "晴沙鳴乳燕，芳樹醉遊人。向晚青山下，誰家祭水神。"
        ],
        "notes": [
            ""
        ],
        "volume": "卷三百八十四",
        "no#": 2
    },
    {
        "title": "西樓望月",
        "author": "張籍",
        "biography": "",
        "paragraphs": [
            "城西樓上月，複是雪晴時。寒夜共來望，思鄉獨下遲。",
            "幽光落水塹，淨色在霜枝。明日千里去，此中還別離。"
        ],
        "notes": [
            ""
        ],
        "volume": "卷三百八十四",
        "no#": 3
    },
    {
        "title": "別鶴",
        "author": "張籍",
        "biography": "",
        "paragraphs": [
            "雙鶴出雲溪，分飛各自迷。空巢在松頂，折羽落紅泥。",
            "尋水終不飲，逢林亦未棲。別離應易老，萬里雨淒淒。"
        ],
        "notes": [
            ""
        ],
        "volume": "卷三百八十四",
        "no#": 4
    },
    {
        "title": "江陵孝女",
        "author": "張籍",
        "biography": "",
        "paragraphs": [
            "孝女獨垂發，少年唯一身。無家空托墓，主祭不從人。",
            "相吊有行客，起廬無舊鄰。江頭聞哭處，寂寂楚花春。"
        ],
        "notes": [
            ""
        ],
        "volume": "卷三百八十四",
        "no#": 5
    },
    {
        "title": "山中古祠",
        "author": "張籍",
        "biography": "",
        "paragraphs": [
            "春草空祠墓，荒林唯鳥飛。記年碑石在，經亂祭人稀。",
            "野鼠緣朱帳，陰塵蓋畫衣。近門潭水黑，時見宿龍歸。"
        ],
        "notes": [
            ""
        ],
        "volume": "卷三百八十四",
        "no#": 6
    },
    {
        "title": "漁陽將",
        "author": "張籍",
        "biography": "",
        "paragraphs": [
            "塞深沙草白，都護領燕兵。放火燒奚帳，分旗築漢城。",
            "下營看嶺勢，尋雪覺人行。更向桑幹北，擒生問磧名。"
        ],
        "notes": [
            ""
        ],
        "volume": "卷三百八十四",
        "no#": 7
    },
    {
        "title": "聽夜泉",
        "author": "張籍",
        "biography": "",
        "paragraphs": [
            "細泉深處落，夜久漸聞聲。獨起出門聽，欲尋當澗行。",
            "還疑隔林遠，複畏有風生。月下長來此，無人亦到明。"
        ],
        "notes": [
            ""
        ],
        "volume": "卷三百八十四",
        "no#": 8
    },
    {
        "title": "送南遷客",
        "author": "張籍",
        "biography": "",
        "paragraphs": [
            "去去遠遷客，瘴中衰病身。青山無限路，白首不歸人。",
            "海國戰騎象，蠻州市用銀。一家分幾處，誰見日南春。"
        ],
        "notes": [
            ""
        ],
        "volume": "卷三百八十四",
        "no#": 9
    },
    {
        "title": "薊北春懷",
        "author": "張籍",
        "biography": "",
        "paragraphs": [
            "渺渺水雲外，別來音信稀。因逢過江使，卻寄在家衣。",
            "問路更愁遠，逢人空說歸。今朝薊城北，又見塞鴻飛。"
        ],
        "notes": [
            ""
        ],
        "volume": "卷三百八十四",
        "no#": 10
    },
    {
        "title": "思遠人",
        "author": "張籍",
        "biography": "",
        "paragraphs": [
            "野橋春水清，橋上送君行。去去人應老，年年草自生。",
            "出門看遠道，無信向邊城。楊柳別離處，秋蟬今複鳴。"
        ],
        "notes": [
            ""
        ],
        "volume": "卷三百八十四",
        "no#": 11
    },
    {
        "title": "贈同溪客",
        "author": "張籍",
        "biography": "",
        "paragraphs": [
            "幽居得相近，煙景每寥寥。共伐臨溪樹，因為過水橋。",
            "自教青鶴舞，分采紫芝苗。更愛南峰住，尋君路恐遙。"
        ],
        "notes": [
            ""
        ],
        "volume": "卷三百八十四",
        "no#": 12
    },
    {
        "title": "望行人",
        "author": "張籍",
        "biography": "",
        "paragraphs": [
            "秋風窗下起，旅雁向南飛。日日出門望，家家行客歸。",
            "無因見邊使，空待寄寒衣。獨倚青樓暮，煙深鳥雀稀。"
        ],
        "notes": [
            ""
        ],
        "volume": "卷三百八十四",
        "no#": 13
    },
    {
        "title": "送宮人入道",
        "author": "張籍",
        "biography": "",
        "paragraphs": [
            "舊寵昭陽裏，尋仙此最稀。名初出宮籍，身未稱霞衣。",
            "已別歌舞貴，長隨鸞鶴飛。中官看入洞，空駕玉輪歸。"
        ],
        "notes": [
            ""
        ],
        "volume": "卷三百八十四",
        "no#": 14
    },
    {
        "title": "送越客",
        "author": "張籍",
        "biography": "",
        "paragraphs": [
            "見說孤帆去，東南到會稽。春雲剡溪口，殘月鏡湖西。",
            "水鶴沙邊立，山鼯竹裏啼。謝家曾住處，煙洞入應迷。"
        ],
        "notes": [
            ""
        ],
        "volume": "卷三百八十四",
        "no#": 15
    },
    {
        "title": "贈辟谷者",
        "author": "張籍",
        "biography": "",
        "paragraphs": [
            "學得餐霞法，逢人與小還。身輕曾試鶴，力弱未離山。",
            "無食犬猶在，不耕牛自閑。朝朝空漱水，叩齒草堂間。"
        ],
        "notes": [
            ""
        ],
        "volume": "卷三百八十四",
        "no#": 16
    },
    {
        "title": "思江南舊游",
        "author": "張籍",
        "biography": "",
        "paragraphs": [
            "江皋三月時，花發石楠枝。歸客應無數，春山自不知。",
            "獨行愁道遠，回信畏家移。楊柳東西渡，茫茫欲問誰。"
        ],
        "notes": [
            ""
        ],
        "volume": "卷三百八十四",
        "no#": 17
    },
    {
        "title": "夜到漁家",
        "author": "張籍",
        "biography": "",
        "paragraphs": [
            "漁家在江口，潮水入柴扉。行客欲投宿，主人猶未歸。",
            "竹深村路遠，月出釣船稀。遙見尋沙岸，春風動草衣。"
        ],
        "notes": [
            ""
        ],
        "volume": "卷三百八十四",
        "no#": 18
    },
    {
        "title": "送遠使",
        "author": "張籍",
        "biography": "",
        "paragraphs": [
            "揚旌過隴頭，隴水向西流。塞路依山遠，戍城逢笛秋。",
            "寒沙陰漫漫，疲馬去悠悠。為問征行將，誰封定遠侯。"
        ],
        "notes": [
            ""
        ],
        "volume": "卷三百八十四",
        "no#": 19
    },
    {
        "title": "不食姑",
        "author": "張籍",
        "biography": "",
        "paragraphs": [
            "幾年山裏住，已作綠毛身。護氣常稀語，存思自見神。",
            "養龜同不食，留藥任生塵。要問西王母，仙中第幾人。"
        ],
        "notes": [
            ""
        ],
        "volume": "卷三百八十四",
        "no#": 20
    },
    {
        "title": "古苑杏花",
        "author": "張籍",
        "biography": "",
        "paragraphs": [
            "廢苑杏花在，行人愁到時。獨開新塹底，半露舊燒枝。",
            "晚色連荒轍，低陰覆折碑。茫茫古陵下，春盡又誰知。"
        ],
        "notes": [
            ""
        ],
        "volume": "卷三百八十四",
        "no#": 21
    },
    {
        "title": "送流人",
        "author": "張籍",
        "biography": "",
        "paragraphs": [
            "獨向長城北，黃雲暗塞天。流名屬邊將，舊業作公田。",
            "擁雪添軍壘，收冰當井泉。知君住應老，須記別鄉年。"
        ],
        "notes": [
            ""
        ],
        "volume": "卷三百八十四",
        "no#": 22
    },
    {
        "title": "宿臨江驛",
        "author": "張籍",
        "biography": "",
        "paragraphs": [
            "楚驛南渡口，夜深來客稀。月明見潮上，江靜覺鷗飛。",
            "旅宿今已遠，此行殊未歸。離家久無信，又聽搗寒衣。"
        ],
        "notes": [
            ""
        ],
        "volume": "卷三百八十四",
        "no#": 23
    },
    {
        "title": "送蠻客",
        "author": "張籍",
        "biography": "",
        "paragraphs": [
            "借問炎州客，天南幾日行。江連惡溪路，山繞夜郎城。",
            "柳葉瘴雲濕，桂叢蠻鳥聲。知君卻回日，記得海花名。"
        ],
        "notes": [
            ""
        ],
        "volume": "卷三百八十四",
        "no#": 24
    },
    {
        "title": "襄國別友",
        "author": "張籍",
        "biography": "",
        "paragraphs": [
            "曉色荒城下，相看秋草時。獨遊無定計，不欲道來期。",
            "別處去家遠，愁中驅馬遲。歸人渡煙水，遙映野棠枝。"
        ],
        "notes": [
            ""
        ],
        "volume": "卷三百八十四",
        "no#": 25
    },
    {
        "title": "送遠客",
        "author": "張籍",
        "biography": "",
        "paragraphs": [
            "南原相送處，秋水草還生。同作憶鄉客，如今分路行。",
            "因誰寄歸信，漸遠問前程。明日重陽節，無人上古城。"
        ],
        "notes": [
            ""
        ],
        "volume": "卷三百八十四",
        "no#": 26
    },
    {
        "title": "山中贈日南僧",
        "author": "張籍",
        "biography": "",
        "paragraphs": [
            "獨向雙峰老，松門閉兩崖。翻經上蕉葉，掛衲落藤花。",
            "甃石新開井，穿林自種茶。時逢海南客，蠻語問誰家。"
        ],
        "notes": [
            ""
        ],
        "volume": "卷三百八十四",
        "no#": 27
    },
    {
        "title": "征西將",
        "author": "張籍",
        "biography": "",
        "paragraphs": [
            "黃沙北風起，半夜又翻營。戰馬雪中宿，探人冰上行。",
            "深山旗未展，陰磧鼓無聲。幾道征西將，同收碎葉城。"
        ],
        "notes": [
            ""
        ],
        "volume": "卷三百八十四",
        "no#": 28
    },
    {
        "title": "寄友人",
        "author": "張籍",
        "biography": "",
        "paragraphs": [
            "憶在江南日，同游三月時。採茶尋遠澗，鬥鴨向春池。",
            "送客沙頭宿，招僧竹裏棋。如今各千里，無計得相隨。"
        ],
        "notes": [
            ""
        ],
        "volume": "卷三百八十四",
        "no#": 29
    },
    {
        "title": "送防秋將",
        "author": "張籍",
        "biography": "",
        "paragraphs": [
            "白首征西將，猶能射戟支。元戎選部曲，軍吏換旌旗。",
            "逐虜招降遠，開邊舊壘移。重收隴外地，應似漢家時。"
        ],
        "notes": [
            ""
        ],
        "volume": "卷三百八十四",
        "no#": 30
    },
    {
        "title": "律僧",
        "author": "張籍",
        "biography": "",
        "paragraphs": [
            "苦行長不出，清羸最少年。持齋唯一食，講律豈曾眠。",
            "避草每移徑，濾蟲還入泉。從來天竺法，到此幾人傳。"
        ],
        "notes": [
            ""
        ],
        "volume": "卷三百八十四",
        "no#": 31
    },
    {
        "title": "山中秋夜",
        "author": "張籍",
        "biography": "",
        "paragraphs": [
            "寂寂山景靜，幽人歸去遲。橫琴當月下，壓酒及花時。",
            "冷露濕茆屋，暗泉沖竹籬。西峰采藥伴，此夕恨無期。"
        ],
        "notes": [
            ""
        ],
        "volume": "卷三百八十四",
        "no#": 32
    },
    {
        "title": "送南客",
        "author": "張籍",
        "biography": "",
        "paragraphs": [
            "行路雨修修，青山盡海頭。天涯人去遠，嶺北水空流。",
            "夜市連銅柱，巢居屬象州。來時舊相識，誰向日南遊。"
        ],
        "notes": [
            ""
        ],
        "volume": "卷三百八十四",
        "no#": 33
    },
    {
        "title": "宿江店",
        "author": "張籍",
        "biography": "",
        "paragraphs": [
            "野店臨西浦，門前有橘花。停燈待賈客，賣酒與漁家。",
            "夜靜江水白，路回山月斜。閑尋泊船處，潮落見平沙。"
        ],
        "notes": [
            ""
        ],
        "volume": "卷三百八十四",
        "no#": 34
    },
    {
        "title": "嶺表逢故人",
        "author": "張籍",
        "biography": "",
        "paragraphs": [
            "過嶺萬餘裏，旅遊經此稀。相逢去家遠，共說幾時歸。",
            "海上見花發，瘴中唯鳥飛。炎州望鄉伴，自識北人衣。"
        ],
        "notes": [
            ""
        ],
        "volume": "卷三百八十四",
        "no#": 35
    },
    {
        "title": "出塞",
        "author": "張籍",
        "biography": "",
        "paragraphs": [
            "秋塞雪初下，將軍遠出師。分營長記火，放馬不收旗。",
            "月冷邊帳濕，沙昏夜探遲。征人皆白首，誰見滅胡時。"
        ],
        "notes": [
            ""
        ],
        "volume": "卷三百八十四",
        "no#": 36
    },
    {
        "title": "寄紫閣隱者",
        "author": "張籍",
        "biography": "",
        "paragraphs": [
            "紫閣氣沉沉，先生住處深。有人時得見，無路可相尋。",
            "夜鹿伴茅屋，秋猿守栗林。唯應采靈藥，更不別營心。"
        ],
        "notes": [
            ""
        ],
        "volume": "卷三百八十四",
        "no#": 37
    },
    {
        "title": "夜宿黑灶溪",
        "author": "張籍",
        "biography": "",
        "paragraphs": [
            "夜到碧溪裏，無人秋月明。逢幽更移宿，取伴亦探行。",
            "花下紅泉色，雲西乳鶴聲。明朝記歸處，石上自書名。"
        ],
        "notes": [
            ""
        ],
        "volume": "卷三百八十四",
        "no#": 38
    },
    {
        "title": "古樹",
        "author": "張籍",
        "biography": "",
        "paragraphs": [
            "古樹枝柯少，枯來複幾春。露根堪系馬，空腹定藏人。",
            "蠹節莓苔老，燒痕霹靂新。若當江浦上，行客祭為神。"
        ],
        "notes": [
            ""
        ],
        "volume": "卷三百八十四",
        "no#": 39
    },
    {
        "title": "送徐先生歸蜀",
        "author": "張籍",
        "biography": "",
        "paragraphs": [
            "日暮遠歸處，雲間仙觀鐘。唯持青玉牒，獨立碧雞峰。",
            "陰澗長收乳，寒泉舊養龍。幾時因賣藥，得向海邊逢。"
        ],
        "notes": [
            ""
        ],
        "volume": "卷三百八十四",
        "no#": 40
    },
    {
        "title": "隱者",
        "author": "張籍",
        "biography": "",
        "paragraphs": [
            "先生已得道，市井亦容身。救病自行藥，得錢多與人。",
            "問年長不定，傳法又非真。每見鄰家說，時聞使鬼神。"
        ],
        "notes": [
            ""
        ],
        "volume": "卷三百八十四",
        "no#": 41
    },
    {
        "title": "送友人歸山",
        "author": "張籍",
        "biography": "",
        "paragraphs": [
            "出山成北首，重去結茅廬。移石修廢井，掃龕盛舊書。",
            "開田留杏樹，分洞與僧居。長在幽峰裏，樵人見亦疏。"
        ],
        "notes": [
            ""
        ],
        "volume": "卷三百八十四",
        "no#": 42
    },
    {
        "title": "霅溪西亭晚望",
        "author": "張籍",
        "biography": "",
        "paragraphs": [
            "霅水碧悠悠，西亭柳岸頭。夕陰生遠岫，斜照逐回流。",
            "此地動歸思，逢人方倦遊。吳興耆舊盡，空見白蘋洲。"
        ],
        "notes": [
            ""
        ],
        "volume": "卷三百八十四",
        "no#": 43
    },
    {
        "title": "哭山中友人",
        "author": "張籍",
        "biography": "",
        "paragraphs": [
            "入雲遙便哭，山友隔今生。繞墓招魂魄，鐫岩記姓名。",
            "犬因無主善，鶴為見人鳴。長說能屍解，多應別路行。"
        ],
        "notes": [
            ""
        ],
        "volume": "卷三百八十四",
        "no#": 44
    },
    {
        "title": "答僧拄杖",
        "author": "張籍",
        "biography": "",
        "paragraphs": [
            "靈藤為拄杖，白淨色如銀。得自高僧手，將扶病客身。",
            "春遊不騎馬，夜會亦呈人。持此歸山去，深宜戴角巾。"
        ],
        "notes": [
            ""
        ],
        "volume": "卷三百八十四",
        "no#": 45
    },
    {
        "title": "靈都觀李道士",
        "author": "張籍",
        "biography": "",
        "paragraphs": [
            "仙觀雨來靜，繞房瓊草春。素書天上字，花洞古時人。",
            "泥灶煮靈液，掃壇朝玉真。幾回游閬苑，青節亦隨身。"
        ],
        "notes": [
            ""
        ],
        "volume": "卷三百八十四",
        "no#": 46
    },
    {
        "title": "送韋評事歸華陰",
        "author": "張籍",
        "biography": "",
        "paragraphs": [
            "三峰西面住，出見世人稀。老大誰相識，恓惶又獨歸。",
            "掃窗秋菌落，開篋夜蛾飛。若向雲中伴，還應著褐衣。"
        ],
        "notes": [
            ""
        ],
        "volume": "卷三百八十四",
        "no#": 47
    },
    {
        "title": "送閩僧",
        "author": "張籍",
        "biography": "",
        "paragraphs": [
            "幾夏京城住，今朝獨遠歸。修行四分律，護淨七條衣。",
            "溪寺黃橙熟，沙田紫芋肥。九龍潭上路，同去客應稀。"
        ],
        "notes": [
            ""
        ],
        "volume": "卷三百八十四",
        "no#": 48
    },
    {
        "title": "送海南客歸舊島",
        "author": "張籍",
        "biography": "",
        "paragraphs": [
            "海上去應遠，蠻家雲島孤。竹船來桂浦，山市賣魚須。",
            "入國自獻寶，逢人多贈珠。卻歸春洞口，斬象祭天吳。"
        ],
        "notes": [
            ""
        ],
        "volume": "卷三百八十四",
        "no#": 49
    },
    {
        "title": "登咸陽北寺樓",
        "author": "張籍",
        "biography": "",
        "paragraphs": [
            "高秋原上寺，下馬一登臨。渭水西來直，秦山南向深。",
            "舊宮人不住，荒碣路難尋。日暮涼風起，蕭條多遠心。"
        ],
        "notes": [
            ""
        ],
        "volume": "卷三百八十四",
        "no#": 50
    },
    {
        "title": "送新羅使",
        "author": "張籍",
        "biography": "",
        "paragraphs": [
            "萬里為朝使，離家今幾年。應知舊行路，卻上遠歸船。",
            "夜泊避蛟窟，朝炊求島泉。悠悠到鄉國，遠望海西天。"
        ],
        "notes": [
            ""
        ],
        "volume": "卷三百八十四",
        "no#": 51
    },
    {
        "title": "宿廣德寺寄從舅",
        "author": "張籍",
        "biography": "",
        "paragraphs": [
            "古寺客堂空，開簾四面風。移床動棲鶴，停燭聚飛蟲。",
            "閑臥逐涼處，遠愁生靜中。林西微月色，思與寧家同。"
        ],
        "notes": [
            ""
        ],
        "volume": "卷三百八十四",
        "no#": 52
    },
    {
        "title": "宿邯鄲館寄馬磁州",
        "author": "張籍",
        "biography": "",
        "paragraphs": [
            "孤客到空館，夜寒愁臥遲。雖沽主人酒，不似在家時。",
            "幾宿得歡笑，如今成別離。明朝行更遠，回望隔山陂。"
        ],
        "notes": [
            ""
        ],
        "volume": "卷三百八十四",
        "no#": 53
    },
    {
        "title": "舟行寄李湖州",
        "author": "張籍",
        "biography": "",
        "paragraphs": [
            "客愁無次第，川路重辛勤。藻密行舟澀，灣多轉楫頻。",
            "薄游空感惠，失計自憐貧。賴有汀洲句，時時慰遠人。"
        ],
        "notes": [
            ""
        ],
        "volume": "卷三百八十四",
        "no#": 54
    },
    {
        "title": "送閑師歸江南",
        "author": "張籍",
        "biography": "",
        "paragraphs": [
            "遍住江南寺，隨緣到上京。多生修律業，外學得詩名。",
            "講殿偏追入，齋家別請行。青楓鄉路遠，幾日盡歸程。"
        ],
        "notes": [
            ""
        ],
        "volume": "卷三百八十四",
        "no#": 55
    },
    {
        "title": "遊襄陽山寺",
        "author": "張籍",
        "biography": "",
        "paragraphs": [
            "秋色江邊路，煙霞若有期。寺貧無利施，僧老足慈悲。",
            "薜荔侵禪窟，蝦蟆占浴池。閒遊殊未遍，即是下山時。"
        ],
        "notes": [
            ""
        ],
        "volume": "卷三百八十四",
        "no#": 56
    },
    {
        "title": "登城寄王秘書建",
        "author": "張籍",
        "biography": "",
        "paragraphs": [
            "聞君鶴嶺住，西望日依依。遠客偏相憶，登城獨不歸。",
            "十年為道侶，幾處共柴扉。今日煙霞外，人間得見稀。"
        ],
        "notes": [
            ""
        ],
        "volume": "卷三百八十四",
        "no#": 57
    },
    {
        "title": "送從弟戴玄往蘇州",
        "author": "張籍",
        "biography": "",
        "paragraphs": [
            "楊柳閶門路，悠悠水岸斜。乘舟向山寺，著屐到漁家。",
            "夜月紅柑樹，秋風白藕花。江天詩景好，回日莫令賒。"
        ],
        "notes": [
            ""
        ],
        "volume": "卷三百八十四",
        "no#": 58
    },
    {
        "title": "送朱慶餘及第歸越",
        "author": "張籍",
        "biography": "",
        "paragraphs": [
            "東南歸路遠，幾日到鄉中。有寺山皆遍，無家水不通。",
            "湖聲蓮葉雨，野氣稻花風。州縣知名久，爭邀與客同。"
        ],
        "notes": [
            ""
        ],
        "volume": "卷三百八十四",
        "no#": 59
    },
    {
        "title": "過賈島野居",
        "author": "張籍",
        "biography": "",
        "paragraphs": [
            "青門坊外住，行坐見南山。此地去人遠，知君終日閑。",
            "蛙聲籬落下，草色戶庭間。好是經過處，唯愁暮獨還。"
        ],
        "notes": [
            ""
        ],
        "volume": "卷三百八十四",
        "no#": 60
    },
    {
        "title": "酬韓庶子",
        "author": "張籍",
        "biography": "",
        "paragraphs": [
            "西街幽僻處，正與懶相宜。尋寺獨行遠，借書常送遲。",
            "家貧無易事，身病足閒時。寂寞誰相問，只應君自知。"
        ],
        "notes": [
            ""
        ],
        "volume": "卷三百八十四",
        "no#": 61
    },
    {
        "title": "贈姚合少府",
        "author": "張籍",
        "biography": "",
        "paragraphs": [
            "病來辭赤縣，案上有丹經。為客燒茶灶，教兒掃竹亭。",
            "詩成添舊卷，酒盡臥空瓶。闕下今遺逸，誰瞻隱士星。"
        ],
        "notes": [
            ""
        ],
        "volume": "卷三百八十四",
        "no#": 62
    },
    {
        "title": "送僧遊五台兼謁李司空",
        "author": "張籍",
        "biography": "",
        "paragraphs": [
            "遠去見雙節，因行上五台。化樓侵曉出，雪路向春開。",
            "邊寺連峰去，胡兒聽法來。定知巡禮後，解夏始應回。"
        ],
        "notes": [
            ""
        ],
        "volume": "卷三百八十四",
        "no#": 63
    },
    {
        "title": "送鄭秀才歸甯",
        "author": "張籍",
        "biography": "",
        "paragraphs": [
            "桂楫彩為衣，行當令節歸。夕潮迷浦遠，晝雨見人稀。",
            "野芰到時熟，江鷗泊處飛。離琴一奏罷，山雨靄餘暉。"
        ],
        "notes": [
            ""
        ],
        "volume": "卷三百八十四",
        "no#": 64
    },
    {
        "title": "送李評事游越",
        "author": "張籍",
        "biography": "",
        "paragraphs": [
            "未習風塵事，初為吳越遊。露沾湖草晚，日照海山秋。",
            "梅市門何在，蘭亭水尚流。西陵待潮處，知汝不勝愁。"
        ],
        "notes": [
            ""
        ],
        "volume": "卷三百八十四",
        "no#": 65
    },
    {
        "title": "夏日閒居",
        "author": "張籍",
        "biography": "",
        "paragraphs": [
            "無事門多閉，偏知夏日長。早蟬聲寂寞，新竹氣清涼。",
            "閑對臨書案，看移曬藥床。自憐歸未得，猶寄在班行。"
        ],
        "notes": [
            ""
        ],
        "volume": "卷三百八十四",
        "no#": 66
    },
    {
        "title": "閒居",
        "author": "張籍",
        "biography": "",
        "paragraphs": [
            "東城南陌塵，紫幰與朱輪。盡說無多事，能閑有幾人。",
            "唯教推甲子，不信守庚申。誰見衡門裏，終朝自在貧。"
        ],
        "notes": [
            ""
        ],
        "volume": "卷三百八十四",
        "no#": 67
    },
    {
        "title": "寄昭應王中丞",
        "author": "張籍",
        "biography": "",
        "paragraphs": [
            "借得街西宅，開門渭水頭。長貧唯要健，漸老不禁愁。",
            "獨憑藤書案，空懸竹酒鉤。春風石甕寺，作意共君遊。"
        ],
        "notes": [
            ""
        ],
        "volume": "卷三百八十四",
        "no#": 68
    },
    {
        "title": "酬孫洛陽",
        "author": "張籍",
        "biography": "",
        "paragraphs": [
            "家貧相遠住，齋館入時稀。獨坐看書卷，閑行著褐衣。",
            "早蟬庭筍老，新雨徑莎肥。各離爭名地，無人見是非。"
        ],
        "notes": [
            ""
        ],
        "volume": "卷三百八十四",
        "no#": 69
    },
    {
        "title": "送人任濟陰",
        "author": "張籍",
        "biography": "",
        "paragraphs": [
            "黃綬在腰下，知君非旅行。將書報舊裏，留褐與諸生。",
            "贈別盡沽酒，惜歡多出城。春風濟水上，候吏聽車聲。"
        ],
        "notes": [
            ""
        ],
        "volume": "卷三百八十四",
        "no#": 70
    },
    {
        "title": "晚春過崔駙馬東園",
        "author": "張籍",
        "biography": "",
        "paragraphs": [
            "閑園多好風，不意在街東。早早詩名遠，長長酒性同。",
            "竹香新雨後，鶯語落花中。莫遣經過少，年光漸覺空。"
        ],
        "notes": [
            ""
        ],
        "volume": "卷三百八十四",
        "no#": 71
    },
    {
        "title": "夏日閒居",
        "author": "張籍",
        "biography": "",
        "paragraphs": [
            "多病逢迎少，閒居又一年。藥看辰日合，茶過卯時煎。",
            "草長晴來地，蟲飛晚後天。此時幽夢遠，不覺到山邊。"
        ],
        "notes": [
            ""
        ],
        "volume": "卷三百八十四",
        "no#": 72
    },
    {
        "title": "晚秋閒居",
        "author": "張籍",
        "biography": "",
        "paragraphs": [
            "獨坐高秋晚，蕭條足遠思。家貧常畏客，身老轉憐兒。",
            "萬種盡閒事，一生能幾時。從來疏懶性，應只有僧知。"
        ],
        "notes": [
            ""
        ],
        "volume": "卷三百八十四",
        "no#": 73
    },
    {
        "title": "和陸司業習靜寄所知",
        "author": "張籍",
        "biography": "",
        "paragraphs": [
            "幽室獨焚香，清晨下未央。山開登竹閣，僧到出茶床。",
            "收拾新琴譜，封題舊藥方。逍遙無別事，不似在班行。"
        ],
        "notes": [
            ""
        ],
        "volume": "卷三百八十四",
        "no#": 74
    },
    {
        "title": "酬韓祭酒雨中見寄",
        "author": "張籍",
        "biography": "",
        "paragraphs": [
            "雨中愁不出，陰黑盡連宵。屋濕唯添漏，泥深未放朝。",
            "無芻憐馬瘦，少食信兒嬌。聞道韓夫子，還同此寂寥。"
        ],
        "notes": [
            ""
        ],
        "volume": "卷三百八十四",
        "no#": 75
    },
    {
        "title": "和裴僕射移官言志",
        "author": "張籍",
        "biography": "",
        "paragraphs": [
            "身在勤勞地，常思放曠時。功成歸聖主，位重委群司。",
            "看壘台邊石，閑吟篋裏詩。蒼生正瞻望，難與故山期。"
        ],
        "notes": [
            ""
        ],
        "volume": "卷三百八十四",
        "no#": 76
    },
    {
        "title": "酬白二十二舍人早春曲江見招",
        "author": "張籍",
        "biography": "",
        "paragraphs": [
            "曲江冰欲盡，風日已恬和。柳色看猶淺，泉聲覺漸多。",
            "紫蒲生濕岸，青鴨戲新波。仙掖高情客，相招共一過。"
        ],
        "notes": [
            ""
        ],
        "volume": "卷三百八十四",
        "no#": 77
    },
    {
        "title": "和裴僕射朝回寄韓吏部",
        "author": "張籍",
        "biography": "",
        "paragraphs": [
            "獨愛南關裏，山晴竹杪風。從容朝早退，蕭灑客常通。",
            "案曲新亭上，移花遠寺中。唯應有吏部，詩酒每相同。"
        ],
        "notes": [
            ""
        ],
        "volume": "卷三百八十四",
        "no#": 78
    },
    {
        "title": "春日李舍人宅見兩省諸公唱和，因書情即事",
        "author": "張籍",
        "biography": "",
        "paragraphs": [
            "又見帝城裏，東風天氣和。官閒人事少，年長道情多。",
            "紫掖發章句，青闈更詠歌。誰知餘寂寞，終日斷經過。"
        ],
        "notes": [
            ""
        ],
        "volume": "卷三百八十四",
        "no#": 79
    },
    {
        "title": "和李僕射秋日病中作",
        "author": "張籍",
        "biography": "",
        "paragraphs": [
            "由來病根淺，易見藥功成。曉日杵臼靜，涼風衣服輕。",
            "猶疑少氣力，漸覺有心情。獨倚紅藤杖，時時階上行。"
        ],
        "notes": [
            ""
        ],
        "volume": "卷三百八十四",
        "no#": 80
    },
    {
        "title": "早春病中",
        "author": "張籍",
        "biography": "",
        "paragraphs": [
            "羸病及年初，心情不自如。多申請假牒，只送賀官書。",
            "幽徑獨行步，白頭長懶梳。更憐晴日色，漸漸暖貧居。"
        ],
        "notes": [
            ""
        ],
        "volume": "卷三百八十四",
        "no#": 81
    },
    {
        "title": "送嚴大夫之桂州",
        "author": "張籍",
        "biography": "",
        "paragraphs": [
            "旌旆過湘潭，幽奇得遍探。莎城百越北，行路九疑南。",
            "有地多生桂，無時不養蠶。聽歌疑似曲，風俗自相諳。"
        ],
        "notes": [
            ""
        ],
        "volume": "卷三百八十四",
        "no#": 82
    },
    {
        "title": "詠懷",
        "author": "張籍",
        "biography": "",
        "paragraphs": [
            "老去多悲事，非唯見二毛。眼昏書字大，耳重覺聲高。",
            "望月偏增思，尋山易發勞。都無作官意，賴得在閑曹。"
        ],
        "notes": [
            ""
        ],
        "volume": "卷三百八十四",
        "no#": 83
    },
    {
        "title": "使至藍溪驛，寄太常王丞",
        "author": "張籍",
        "biography": "",
        "paragraphs": [
            "獨上七盤去，峰巒轉轉稠。雲中迷象鼻，雨裏下箏頭。",
            "水沒荒橋路，鴉啼古驛樓。君今在城闕，肯見此中愁。"
        ],
        "notes": [
            ""
        ],
        "volume": "卷三百八十四",
        "no#": 84
    },
    {
        "title": "留別江陵王少府",
        "author": "張籍",
        "biography": "",
        "paragraphs": [
            "迢迢山上路，病客獨行遲。況此分手處，當君失意時。",
            "寒林遠路驛，晚燒過荒陂。別後空回首，相逢未有期。"
        ],
        "notes": [
            ""
        ],
        "volume": "卷三百八十四",
        "no#": 85
    },
    {
        "title": "贈海東僧",
        "author": "張籍",
        "biography": "",
        "paragraphs": [
            "別家行萬里，自說過扶餘。學得中州語，能為外國書。",
            "與醫收海藻，持咒取龍魚。更問同來伴，天臺幾處居。"
        ],
        "notes": [
            ""
        ],
        "volume": "卷三百八十四",
        "no#": 86
    },
    {
        "title": "寄漢陽故人",
        "author": "張籍",
        "biography": "",
        "paragraphs": [
            "知君漢陽住，煙樹遠重重。歸使雨中發，寄書燈下封。",
            "同時買江塢，今日別雲松。欲問新移處，青蘿最北峰。"
        ],
        "notes": [
            ""
        ],
        "volume": "卷三百八十四",
        "no#": 87
    },
    {
        "title": "送安西將",
        "author": "張籍",
        "biography": "",
        "paragraphs": [
            "萬里海西路，茫茫邊草秋。計程沙塞口，望伴驛峰頭。",
            "雪暗非時宿，沙深獨去愁。塞鄉人易老，莫住近蕃州。"
        ],
        "notes": [
            ""
        ],
        "volume": "卷三百八十四",
        "no#": 88
    },
    {
        "title": "題李山人幽居",
        "author": "張籍",
        "biography": "",
        "paragraphs": [
            "襄陽南郭外，茅屋一書生。無事焚香坐，有時尋竹行。",
            "畫苔藤杖細，踏石筍鞋輕。應笑風塵客，區區逐世名。"
        ],
        "notes": [
            ""
        ],
        "volume": "卷三百八十四",
        "no#": 89
    },
    {
        "title": "早春閒遊",
        "author": "張籍",
        "biography": "",
        "paragraphs": [
            "年長身多病，獨宜作冷官。從來閑坐慣，漸覺出門難。",
            "樹影新猶薄，池光晚尚寒。遙聞有花發，騎馬暫行看。"
        ],
        "notes": [
            ""
        ],
        "volume": "卷三百八十四",
        "no#": 90
    },
    {
        "title": "贈太常王建藤杖筍鞋",
        "author": "張籍",
        "biography": "",
        "paragraphs": [
            "蠻藤剪為杖，楚筍結成鞋。稱與詩人用，堪隨禮寺齋。",
            "尋花入幽徑，步日下寒階。以此持相贈，君應愜素懷。"
        ],
        "notes": [
            ""
        ],
        "volume": "卷三百八十四",
        "no#": 91
    },
    {
        "title": "和周贊善聞子規",
        "author": "張籍",
        "biography": "",
        "paragraphs": [
            "秦城啼楚鳥，遠思更紛紛。況是街西夜，偏當雨裏聞。",
            "應投最高樹，似隔數重雲。此處誰能聽，遙知獨有君。"
        ],
        "notes": [
            ""
        ],
        "volume": "卷三百八十四",
        "no#": 92
    },
    {
        "title": "送李騎曹靈州歸覲",
        "author": "張籍",
        "biography": "",
        "paragraphs": [
            "翩翩出上京，幾日到邊城。漸覺風沙起，還將弓箭行。",
            "席箕侵路暗，野馬見人驚。軍府知歸慶，應教數騎迎。"
        ],
        "notes": [
            ""
        ],
        "volume": "卷三百八十四",
        "no#": 93
    },
    {
        "title": "寒食夜寄姚侍郎",
        "author": "張籍",
        "biography": "",
        "paragraphs": [
            "貧官多寂寞，不異野人居。作酒和山藥，教兒寫道書。",
            "五湖歸去遠，百事病來疏。況憶同懷者，寒庭月上初。"
        ],
        "notes": [
            ""
        ],
        "volume": "卷三百八十四",
        "no#": 94
    },
    {
        "title": "題清澈上人院",
        "author": "張籍",
        "biography": "",
        "paragraphs": [
            "古寺臨壇久，松間別起堂。看添浴佛水，自合讀經香。",
            "愛養無家客，多傳得效方。過齋長不出，坐臥一繩床。"
        ],
        "notes": [
            ""
        ],
        "volume": "卷三百八十四",
        "no#": 95
    },
    {
        "title": "寄靈一上人初歸雲門寺",
        "author": "張籍",
        "biography": "",
        "paragraphs": [
            "寒山白雲裏，法侶自招攜。竹徑通城下，松門隔水西。",
            "方同沃洲去，不作武陵迷。仿佛遙看處，秋風是會稽。"
        ],
        "notes": [
            ""
        ],
        "volume": "卷三百八十四",
        "no#": 96
    },
    {
        "title": "和裴司空即事通簡舊僚",
        "author": "張籍",
        "biography": "",
        "paragraphs": [
            "肅肅上臺坐，四方皆仰風。當朝奉明政，早日立元功。",
            "獨對赤墀下，密宣黃閣中。猶聞動高韻，思與舊僚同。"
        ],
        "notes": [
            ""
        ],
        "volume": "卷三百八十四",
        "no#": 97
    },
    {
        "title": "使回留別襄陽李司空",
        "author": "張籍",
        "biography": "",
        "paragraphs": [
            "江亭寒日晚，弦管有離聲。從此一筵別，獨為千里行。",
            "遲遲戀恩德，役役限公程。回首吟新句，霜雲滿楚城。"
        ],
        "notes": [
            ""
        ],
        "volume": "卷三百八十四",
        "no#": 98
    },
    {
        "title": "和戶部令狐尚書喜裴司空見招看雪",
        "author": "張籍",
        "biography": "",
        "paragraphs": [
            "南園新覆雪，上宰曉來看。誰共登春榭，唯聞有地官。",
            "色連山遠靜，氣與竹偏寒。高韻更相應，寧同歌吹歡。"
        ],
        "notes": [
            ""
        ],
        "volume": "卷三百八十四",
        "no#": 99
    },
    {
        "title": "和裴司空以詩請刑部白侍郎雙鶴",
        "author": "張籍",
        "biography": "",
        "paragraphs": [
            "皎皎仙家鶴，遠留閑宅中。徘徊幽樹月，嘹唳小亭風。",
            "丞相西園好，池塘野水通。欲將來放此，賞望與賓同。"
        ],
        "notes": [
            ""
        ],
        "volume": "卷三百八十四",
        "no#": 100
    },
    {
        "title": "同錦州胡郎中清明日對雨西亭宴",
        "author": "張籍",
        "biography": "",
        "paragraphs": [
            "郡內開新火，高齋雨氣清。惜花邀客賞，勸酒促歌聲。",
            "共醉移芳席，留歡閉暮城。政閑方宴語，琴築任遙情。"
        ],
        "notes": [
            ""
        ],
        "volume": "卷三百八十四",
        "no#": 101
    },
    {
        "title": "莊陵挽歌詞三首",
        "author": "張籍",
        "biography": "",
        "paragraphs": [
            "白日已昭昭，干戈亦漸消。迎師親出道，從諫早臨朝。",
            "佞幸威權薄，忠良寵錫饒。丘陵今一變，無複白雲謠。",
            "觀風欲巡洛，習戰亦開池。始改三年政，旋聞七月期。",
            "陵分內外使，官具吉凶儀。渭北新園路，簫笳遠更悲。",
            "曉日龍車動，秋風閶闔開。行帷六宮出，執紼萬方來。",
            "慘慘郊原暮，遲遲挽唱哀。空山煙雨夕，新陌繞陵台。"
        ],
        "notes": [
            ""
        ],
        "volume": "卷三百八十四",
        "no#": 102
    },
    {
        "title": "和左司元郎中秋居十首",
        "author": "張籍",
        "biography": "",
        "paragraphs": [
            "選得閒坊住，秋來草樹肥。風前捲筒簟，雨裏脫荷衣。",
            "野客留方去，山童取藥歸。非因入朝省，過此出門稀。",
            "有地唯栽竹，無池亦養鵝。學書求墨蹟，釀酒愛朝和。",
            "古鏡銘文淺，神方謎語多。居貧閑自樂，豪客莫相過。",
            "閑來松菊地，未省有埃塵。直去多將藥，朝回不訪人。",
            "見僧收酒器，迎客換紗巾。更恐登清要，難成自在身。",
            "自知清靜好，不要問時豪。就石安琴枕，穿松壓酒槽。",
            "山晴因月甚，詩語入秋高。身外無餘事，唯應筆硯勞。",
            "閑堂新掃灑，稱是早秋天。書客多呈帖，琴僧與合弦。",
            "莎台乘晚上，竹院就涼眠。終日無忙事，還應似得仙。",
            "醉倚斑藤杖，閑眠癭木床。案頭行氣訣，爐裏降真香。",
            "尚儉經營少，居閑意思長。秋茶莫夜飲，新自作松漿。",
            "每憶舊山居，新教上墨圖。晚花回地種，好酒問人沽。",
            "夜後開朝簿，申前發省符。為郎凡幾歲，已見白髭須。",
            "菊地才通履，茶房不壘階。憑醫看蜀藥，寄信覓吳鞋。",
            "盡得仙家法，多隨道客齋。本無榮辱意，不是學安排。",
            "林下無拘束，閑行放性靈。好時開藥灶，高處置琴亭。",
            "更撰居山記，唯尋相鶴經。初當授衣假，無吏挽門鈴。",
            "客散高齋晚，東園景象偏。晴明猶有蝶，涼冷漸無蟬。",
            "藤折霜來子，蝸行雨後涎。新詩才上卷，已得滿城傳。"
        ],
        "notes": [
            ""
        ],
        "volume": "卷三百八十四",
        "no#": 103
    },
    {
        "title": "經王處士原居",
        "author": "張籍",
        "biography": "",
        "paragraphs": [
            "舊宅誰相近，唯僧近竹關。庭閑雲滿井，窗曉雪通山。",
            "來客半留宿，借書多寄還。明時未中歲，莫便一生閑。"
        ],
        "notes": [
            ""
        ],
        "volume": "卷三百八十四",
        "no#": 104
    },
    {
        "title": "不食仙姑山房",
        "author": "張籍",
        "biography": "",
        "paragraphs": [
            "寂寂花枝裏，草堂唯素琴。因山曾改眼，見客不言心。",
            "月出溪路靜，鶴鳴雲樹深。丹砂如可學，便欲住幽林。"
        ],
        "notes": [
            ""
        ],
        "volume": "卷三百八十四",
        "no#": 105
    },
    {
        "title": "江頭",
        "author": "張籍",
        "biography": "",
        "paragraphs": [
            "晚步隨江遠，來帆過眼頻。試尋新住客，少見故鄉人。",
            "回首憐歸翼，長吟任此身。應同南浦雁，更見嶺頭春。"
        ],
        "notes": [
            ""
        ],
        "volume": "卷三百八十四",
        "no#": 106
    },
    {
        "title": "寄孫沖主簿",
        "author": "張籍",
        "biography": "",
        "paragraphs": [
            "低折滄洲簿，無書整兩春。馬從同事借，妻怕罷官貧。",
            "道僻收閑藥，詩高笑故人。仍聞長吏奏，表乞鎖廳頻。"
        ],
        "notes": [
            ""
        ],
        "volume": "卷三百八十四",
        "no#": 107
    },
    {
        "title": "贈任懶",
        "author": "張籍",
        "biography": "",
        "paragraphs": [
            "未肯求科第，深坊且隱居。勝游尋野客，高臥看兵書。",
            "點藥醫閑馬，分泉灌遠蔬。漢庭無得意，誰擬薦相如。"
        ],
        "notes": [
            ""
        ],
        "volume": "卷三百八十四",
        "no#": 108
    },
    {
        "title": "舊宮人",
        "author": "張籍",
        "biography": "",
        "paragraphs": [
            "歌舞梁州女，歸時白髮生。全家沒蕃地，無處問鄉程。",
            "宮錦不傳樣，禦香空記名。一身難自說，愁逐路人行。"
        ],
        "notes": [
            ""
        ],
        "volume": "卷三百八十四",
        "no#": 109
    },
    {
        "title": "春日留別",
        "author": "張籍",
        "biography": "",
        "paragraphs": [
            "遊人欲別離，半醉對花枝。看著春又晚，莫輕少年時。",
            "臨行記分處，回首是相思。各向天涯去，重來未可期。"
        ],
        "notes": [
            ""
        ],
        "volume": "卷三百八十四",
        "no#": 110
    },
    {
        "title": "沒蕃故人",
        "author": "張籍",
        "biography": "",
        "paragraphs": [
            "前年伐月支，城上沒全師。蕃漢斷消息，死生長別離。",
            "無人收廢帳，歸馬識殘旗。欲祭疑君在，天涯哭此時。"
        ],
        "notes": [
            ""
        ],
        "volume": "卷三百八十四",
        "no#": 111
    },
    {
        "title": "贈箕山僧",
        "author": "張籍",
        "biography": "",
        "paragraphs": [
            "久住空林下，長齋耳目清。蒲團借客坐，石磹甃人行。",
            "似鶴難知性，因山強號名。時聞衣袖裏，暗掐念珠聲。"
        ],
        "notes": [
            ""
        ],
        "volume": "卷三百八十四",
        "no#": 112
    },
    {
        "title": "冬夕",
        "author": "張籍",
        "biography": "",
        "paragraphs": [
            "寒蛩獨罷織，湘雁猶能鳴。月色當窗入，鄉心半夜生。",
            "不成高枕夢，複作繞階行。回首嗟淹泊，城頭北斗橫。"
        ],
        "notes": [
            ""
        ],
        "volume": "卷三百八十四",
        "no#": 113
    },
    {
        "title": "奉和陝州十四翁中丞寄雷州二十二翁司戶之作",
        "author": "張籍",
        "biography": "",
        "paragraphs": [
            "聯飛獨不前，迥落海南天。賈傅竟行矣，邵公惟泫然。",
            "瘴開山更遠，路極水無邊。沉劣本多感，況聞原上篇。"
        ],
        "notes": [
            ""
        ],
        "volume": "卷三百八十四",
        "no#": 114
    },
    {
        "title": "老將",
        "author": "張籍",
        "biography": "",
        "paragraphs": [
            "鬢衰頭似雪，行步急如風。不怕騎生馬，猶能挽硬弓。",
            "兵書封錦字，手詔滿香筒。今日身憔悴，猶誇定遠功。"
        ],
        "notes": [
            ""
        ],
        "volume": "卷三百八十四",
        "no#": 115
    },
    {
        "title": "送友生游峽中",
        "author": "張籍",
        "biography": "",
        "paragraphs": [
            "風靜楊柳垂，看花又別離。幾年同在此，今日各驅馳。",
            "峽裏聞猿叫，山頭見月時。殷勤一杯酒，珍重歲寒姿。"
        ],
        "notes": [
            ""
        ],
        "volume": "卷三百八十四",
        "no#": 116
    },
    {
        "title": "送安法師",
        "author": "張籍",
        "biography": "",
        "paragraphs": [
            "出郭見落日，別君臨古津。遠程無野寺，宿處問何人。",
            "原色不分路，錫聲遙隔塵。山陰到家節，猶及蕙蘭春。"
        ],
        "notes": [
            ""
        ],
        "volume": "卷三百八十四",
        "no#": 117
    },
    {
        "title": "水",
        "author": "張籍",
        "biography": "",
        "paragraphs": [
            "蕩漾空沙際，虛明入遠天。秋光照不極，鳥色去無邊。",
            "勢引長雲闊，波輕片雪連。汀洲杳難測，萬古覆蒼煙。"
        ],
        "notes": [
            ""
        ],
        "volume": "卷三百八十四",
        "no#": 118
    },
    {
        "title": "嶽州晚景",
        "author": "張籍",
        "biography": "",
        "paragraphs": [
            "晚景寒鴉集，秋聲旅雁歸。水光浮日去，霞彩映江飛。",
            "洲白蘆花吐，園紅柿葉稀。長沙卑濕地，九月未成衣。"
        ],
        "notes": [
            ""
        ],
        "volume": "卷三百八十四",
        "no#": 119
    },
    {
        "title": "寒食後",
        "author": "張籍",
        "biography": "",
        "paragraphs": [
            "田舍清明日，家家出火遲。白衫眠古巷，紅索搭高枝。",
            "紗帶生難結，銅釵重易垂。斬新衣著盡，還似去年時。"
        ],
        "notes": [
            ""
        ],
        "volume": "卷三百八十四",
        "no#": 120
    },
    {
        "title": "寒食書事二首",
        "author": "張籍",
        "biography": "",
        "paragraphs": [
            "今朝一百五，出戶雨初晴。舞愛雙飛蝶，歌聞數裏鶯。",
            "江深青草岸，花滿白雲城。為政多孱懦，應無酷吏名。",
            "出城煙火少，況複是今朝。閑坐將誰語，臨觴只自謠。",
            "階前春蘚遍，衣上落花飄。妓樂州人戲，使君心寂寥。"
        ],
        "notes": [
            ""
        ],
        "volume": "卷三百八十四",
        "no#": 121
    },
    {
        "title": "和李僕射雨中寄盧、嚴二給事",
        "author": "張籍",
        "biography": "",
        "paragraphs": [
            "郊原飛雨至，城闕濕雲埋。迸點時穿牖，浮漚欲上階。",
            "偏滋解籜竹，並灑落花槐。晚潤生琴匣，新涼滿藥齋。",
            "從容朝務退，放曠掖曹乖。盡日無來客，閑吟感此懷。"
        ],
        "notes": [
            ""
        ],
        "volume": "卷三百八十四",
        "no#": 122
    },
    {
        "title": "酬李僕射晚春見寄",
        "author": "張籍",
        "biography": "",
        "paragraphs": [
            "戟戶洞初晨，鶯聲雨後頻。虛庭清氣在，眾藥濕光新。",
            "魚動芳池面，苔侵老竹身。教鋪嘗酒處，自問探花人。",
            "獨此長多病，幽居欲過春。今朝聽高韻，忽覺離埃塵。"
        ],
        "notes": [
            ""
        ],
        "volume": "卷三百八十四",
        "no#": 123
    },
    {
        "title": "和盧常侍寄華山鄭隱者",
        "author": "張籍",
        "biography": "",
        "paragraphs": [
            "獨住三峰下，年深學煉丹。一間松葉屋，數片石花冠。",
            "酒待山中飲，琴將洞口彈。開門移遠竹，剪草出幽蘭。",
            "荒壁通泉架，晴崖曬藥壇。寄知騎省客，長向白雲閑。"
        ],
        "notes": [
            ""
        ],
        "volume": "卷三百八十四",
        "no#": 124
    },
    {
        "title": "和令狐尚書平泉東莊近居李僕射有寄十韻",
        "author": "張籍",
        "biography": "",
        "paragraphs": [
            "平地有清泉，伊南古寺邊。漲池閑繞屋，出野遍澆田。",
            "舊隱離多日，新鄰得幾年。探幽皆一絕，選勝又雙全。",
            "門靜山光別，園深竹影連。斜分采藥徑，直過釣魚船。",
            "雞犬還應識，雲霞頓覺鮮。追思應不遠，賞愛諒難偏。",
            "此處堪長往，遊人早共傳。各當恩寄重，歸臥恐無緣。"
        ],
        "notes": [
            ""
        ],
        "volume": "卷三百八十四",
        "no#": 125
    },
    {
        "title": "送鄭尚書出鎮南海",
        "author": "張籍",
        "biography": "",
        "paragraphs": [
            "遠鎮承新命，王程不假催。班行爭路送，恩賜並時來。",
            "牙旆從城展，兵符到府開。蠻聲喧夜市，海色浸潮台。",
            "畫角天邊月，寒關嶺上梅。共知公望重，多是來年回。"
        ],
        "notes": [
            ""
        ],
        "volume": "卷三百八十四",
        "no#": 126
    },
    {
        "title": "徐州試反舌無聲",
        "author": "張籍",
        "biography": "",
        "paragraphs": [
            "夏木多好鳥，偏知反舌名。林幽仍共宿，時過即無聲。",
            "竹外天空曉，溪頭雨自晴。居人宜寂寞，深院益淒清。",
            "入霧暗相失，當風閑易驚。來年上林苑，知爾最先鳴。"
        ],
        "notes": [
            ""
        ],
        "volume": "卷三百八十四",
        "no#": 127
    },
    {
        "title": "省試行不由徑",
        "author": "張籍",
        "biography": "",
        "paragraphs": [
            "田裏有微徑，賢人不復行。孰知求捷步，又恐異端成。",
            "從易眾所欲，安邪患亦生。誰能達天道，共此競前程。",
            "子羽有遺跡，孔門傳舊聲。今逢大君子，士節自光明。"
        ],
        "notes": [
            ""
        ],
        "volume": "卷三百八十四",
        "no#": 128
    },
    {
        "title": "新城甲仗樓",
        "author": "張籍",
        "biography": "",
        "paragraphs": [
            "謝氏起新樓，西臨城角頭。圖功百尺麗，藏器五兵修。",
            "結締榱甍固，虛明戶檻幽。魚龍卷旗幟，霜雪積戈矛。",
            "暑雨熇烝隔，涼風宴位留。地高形出沒，山靜氣清優。",
            "睥睨斜光徹，闌幹宿靄浮。芊芊粳稻色，脈脈苑溪流。",
            "郡化黃丞相，詩成沉隱侯。居茲良得景，殊勝峴山遊。"
        ],
        "notes": [
            ""
        ],
        "volume": "卷三百八十四",
        "no#": 129
    },
    {
        "title": "贈殷山人",
        "author": "張籍",
        "biography": "",
        "paragraphs": [
            "鬱鬱山中客，知名四十年。恓惶身獨隱，寂寞性應便。",
            "世業公侯籍，生涯黍稷田。藤懸讀書帳，竹系網魚船。",
            "已種千頭橘，新開數脈泉。閒遊攜酒遠，幽語向僧偏。",
            "入洞題松過，看花選石眠。避喧長汩沒，逢勝即留連。",
            "自古多高跡，如君少比肩。耕耘此辛苦，章句已流傳。",
            "昔日交遊盛，當時省閣賢。同袍還共弊，連轡每推先。",
            "講序居重席，群儒願執鞭。滿堂虛左待，眾目望喬遷。",
            "才異時難用，情高道自全。畏人顏慘澹，疏物勢迍邅。",
            "賢者聞知命，吾生複禮玄。深藏報恩劍，久緝養生篇。",
            "憔悴眾夫笑，經過郡守憐。夕陽悲病鶴，霜氣動饑鸇。",
            "處士誰能薦，窮途世所捐。伯鸞甘寄食，元淑苦無錢。",
            "策蹇秋塵裏，吟詩黃葉前。故裘餘白領，廢瑟斷朱弦。",
            "志氣終猶在，逍遙任自然。家貧念婚嫁，身老戀雲煙。",
            "放逸棲岩鹿，清虛飲露蟬。鄭逃秦谷口，嚴愛越溪邊。",
            "霄漢予猶阻，榮枯子不牽。山城一相遇，感激意難宣。"
        ],
        "notes": [
            ""
        ],
        "volume": "卷三百八十四",
        "no#": 130
    },
    {
        "title": "夏日可畏",
        "author": "張籍",
        "biography": "",
        "paragraphs": [
            "赫赫溫風扇，炎炎夏日徂。火威馳迥野，畏景鑠遙途。",
            "勢矯翔陽翰，功分造化爐。禁城千品燭，黃道一輪孤。",
            "落照頻空簟，餘暉卷夕梧。如何倦遊子，中路獨踟躕。"
        ],
        "notes": [
            ""
        ],
        "volume": "卷三百八十四",
        "no#": 131
    },
    {
        "title": "罔象得玄珠",
        "author": "張籍",
        "biography": "",
        "paragraphs": [
            "赤水今何處，遺珠已渺然。離婁徒肆目，罔象乃通玄。",
            "皎潔因成性，圓明不在泉。暗中看夜色，塵外照晴田。",
            "無脛真難掬，懷疑實易遷。今朝搜擇得，應免媚晴川。"
        ],
        "notes": [
            ""
        ],
        "volume": "卷三百八十四",
        "no#": 132
    },
    {
        "title": "和李僕射西園",
        "author": "張籍",
        "biography": "",
        "paragraphs": [
            "遇午歸閑處，西庭敞四簷。高眠著琴枕，散帖檢書簽。",
            "印在休通客，山晴好捲簾。竹涼蠅少到，藤暗蝶爭潛。",
            "曉鵲頻驚喜，疏蟬不許拈。石苔生紫點，欄藥吐紅尖。",
            "虛坐詩情遠，幽探道侶兼。所營尚勝地，雖儉複誰嫌。"
        ],
        "notes": [
            ""
        ],
        "volume": "卷三百八十四",
        "no#": 133
    }
]