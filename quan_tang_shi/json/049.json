[
    {
        "title": "奉和聖制南郊禮畢酺宴",
        "author": "張九齡",
        "biography": "",
        "paragraphs": [
            "配天昭聖業，率土慶輝光。春發三條路，酺開百戲場。",
            "流恩均庶品，縱觀聚康莊。妙舞來平樂，新聲出建章。",
            "分曹日抱戴，赴節鳳歸昌。幸奏承雲樂，同晞湛露陽。",
            "氣和皆有感，澤厚自無疆。飽德君臣醉，連歌奉柏梁。"
        ],
        "notes": [
            ""
        ],
        "volume": "卷四十九",
        "no#": 1
    },
    {
        "title": "奉和聖制早渡蒲津關",
        "author": "張九齡",
        "biography": "",
        "paragraphs": [
            "魏武中流處，軒皇問道回。長堤春樹發，高掌曙雲開。",
            "龍負王舟渡，人占仙氣來。河津會日月，天仗役風雷。",
            "東顧重關盡，西馳萬國陪。還聞股肱郡，元首詠康哉。"
        ],
        "notes": [
            ""
        ],
        "volume": "卷四十九",
        "no#": 2
    },
    {
        "title": "奉和聖制同二相南出雀鼠谷",
        "author": "張九齡",
        "biography": "",
        "paragraphs": [
            "設險諸侯地，承平聖主巡。東君朝二月，南旆擁三辰。",
            "寒出重關盡，年隨行漏新。瑞雲叢捧日，芳樹曲迎春。",
            "舞詠先馳道，恩華及從臣。汾川花鳥意，並奉屬車塵。"
        ],
        "notes": [
            ""
        ],
        "volume": "卷四十九",
        "no#": 3
    },
    {
        "title": "奉和聖制經河上公廟",
        "author": "張九齡",
        "biography": "",
        "paragraphs": [
            "昔者河邊叟，誰知隱與仙。姓名終不識，章句此空傳。",
            "跡為坐忘晦，言猶強著詮。精靈竟何所，祠宇獨依然。",
            "道在紆宸眷，風行動睿篇。從茲化天下，清淨複何先。"
        ],
        "notes": [
            ""
        ],
        "volume": "卷四十九",
        "no#": 4
    },
    {
        "title": "奉和聖制送尚書燕國公赴朔方",
        "author": "張九齡",
        "biography": "",
        "paragraphs": [
            "宗臣事有征，廟算在休兵。天與三台座，人當萬里城。",
            "朔南方偃革，河右暫揚旌。寵錫從仙禁，光華出漢京。",
            "山川勤遠略，原隰軫皇情。為奏熏琴唱，仍題寶劍名。",
            "聞風六郡伏，計日五戎平。山甫歸應疾，留侯功複成。",
            "歌鐘旋可望，衽席豈難行。四牡何時入，吾君憶履聲。"
        ],
        "notes": [
            ""
        ],
        "volume": "卷四十九",
        "no#": 5
    },
    {
        "title": "奉和聖制途經華山",
        "author": "張九齡",
        "biography": "",
        "paragraphs": [
            "萬乘華山下，千岩雲漢中。靈居雖窅密，睿覽忽玄同。",
            "日月臨高掌，神仙仰大風。攢峰勢岌岌，翊輦氣雄雄。",
            "揆物知幽贊，銘勳表聖衷。會應陪玉檢，來此告成功。"
        ],
        "notes": [
            ""
        ],
        "volume": "卷四十九",
        "no#": 6
    },
    {
        "title": "奉和聖制早登太行山率爾言志",
        "author": "張九齡",
        "biography": "",
        "paragraphs": [
            "孟月攝提貞，乘時我後征。晨嚴九折度，暮戒六軍行。",
            "日禦馳中道，風師卷太清。戈鋋林表出，組練雪間明。",
            "動植希皇豫，高深奉睿情。陪遊七聖列，望幸百神迎。",
            "氣色煙猶喜，恩光草尚榮。之罘稱萬歲，今此複同聲。"
        ],
        "notes": [
            ""
        ],
        "volume": "卷四十九",
        "no#": 7
    },
    {
        "title": "奉和聖制登封禮畢洛城酺宴",
        "author": "張九齡",
        "biography": "",
        "paragraphs": [
            "大君畢能事，端扆樂成功。運與千齡合，歡將萬國同。",
            "漢酺歌聖酒，韶樂舞熏風。河洛榮光遍，雲煙喜氣通。",
            "春華頓覺早，天澤倍知崇。草木皆沾被，猶言不在躬。"
        ],
        "notes": [
            ""
        ],
        "volume": "卷四十九",
        "no#": 8
    },
    {
        "title": "恩賜樂遊園宴應制",
        "author": "張九齡",
        "biography": "",
        "paragraphs": [
            "寶筵延厚命，供帳序群公。形勝宜春接，威儀建禮同。",
            "晞陽人似露，解慍物從風。朝慶千齡始，年華二月中。",
            "輝光遍草木，和氣發絲桐。歲歲無為化，甯知樂九功。"
        ],
        "notes": [
            ""
        ],
        "volume": "卷四十九",
        "no#": 9
    },
    {
        "title": "奉和聖制過王浚墓",
        "author": "張九齡",
        "biography": "",
        "paragraphs": [
            "漢王思鉅鹿，晉將在弘農。入蜀舉長算，平吳成大功。",
            "與渾雖不協，歸皓實為雄。孤績淪千載，流名感聖衷。",
            "萬乘度荒隴，一顧凜生風。古節猶不棄，今人爭效忠。"
        ],
        "notes": [
            ""
        ],
        "volume": "卷四十九",
        "no#": 10
    },
    {
        "title": "奉和吏部崔尚書雨後大明朝堂望南山",
        "author": "張九齡",
        "biography": "",
        "paragraphs": [
            "迢遞終南頂，朝朝閶闔前。朅來青綺外，高在翠微先。",
            "雙鳳褰為闕，群龍儼若仙。還知到玄圃，更是謁甘泉。",
            "夜雨塵初滅，秋空月正懸。詭容紛入望，霽色宛成妍。",
            "東極華陰踐，西彌嶓塚連。奔峰出嶺外，瀑水落雲邊。",
            "漢帝宮將苑，商君陌與阡。林華鋪近甸，煙靄繞晴川。",
            "既庶仁斯及，分憂政已宣。山公啟事罷，吉甫頌聲傳。",
            "濟濟金門步，洋洋玉樹篇。徒歌雖有屬，清越豈同年。"
        ],
        "notes": [
            ""
        ],
        "volume": "卷四十九",
        "no#": 11
    },
    {
        "title": "和崔尚書喜雨",
        "author": "張九齡",
        "biography": "",
        "paragraphs": [
            "積陽雖有晦，經月未為災。上念人天重，先祈雲漢回。",
            "仁心及草木，號令起風雷。照爛陰霞止，交紛瑞雨來。",
            "三辰破黍稷，四達屏氛埃。池溜因添滿，林芳為灑開。",
            "聽中聲滴瀝，望處影徘徊。惠澤成豐歲，昌言發上才。",
            "無論驗石鼓，不是禦雲台。直頌皇恩浹，崇朝遍九垓。"
        ],
        "notes": [
            ""
        ],
        "volume": "卷四十九",
        "no#": 12
    },
    {
        "title": "和許給事中直夜簡諸公",
        "author": "張九齡",
        "biography": "",
        "paragraphs": [
            "未央鐘漏晚，仙宇藹沉沉。武衛千廬合，嚴扃萬戶深。",
            "左掖知天近，南窗見月臨。樹搖金掌露，庭徙玉樓陰。",
            "他日聞更直，中宵屬所欽。聲華大國寶，夙夜近臣心。",
            "逸興乘高閣，雄飛在禁林。寧思竊抃者，情發為知音。"
        ],
        "notes": [
            ""
        ],
        "volume": "卷四十九",
        "no#": 13
    },
    {
        "title": "和蘇侍郎小園夕霽寄諸弟",
        "author": "張九齡",
        "biography": "",
        "paragraphs": [
            "清風閶闔至，軒蓋承明歸。雲月愛秋景，林堂開夜扉。",
            "何言兼濟日，尚與宴私違。興逐蒹葭變，文因棠棣飛。",
            "人倫用忠孝，帝德已光輝。贈弟今為貴，方知陸氏微。"
        ],
        "notes": [
            ""
        ],
        "volume": "卷四十九",
        "no#": 14
    },
    {
        "title": "酬宋使君見贈之作",
        "author": "張九齡",
        "biography": "",
        "paragraphs": [
            "時來不自意，宿昔謬樞衡。翊聖負明主，妨賢愧友生。",
            "罷歸猶右職，待罪尚南荊。政有留棠舊，風因繼組成。",
            "高軒問疾苦，烝庶荷仁明。衰廢時所薄，只言僚故情。"
        ],
        "notes": [
            ""
        ],
        "volume": "卷四十九",
        "no#": 15
    },
    {
        "title": "酬宋使君見詒",
        "author": "張九齡",
        "biography": "",
        "paragraphs": [
            "陟鄰初稟訓，獻策幸逢時。朝列且雲忝，君恩複若茲。",
            "庭闈際海曲，軺傳荷天慈。顧己歡烏鳥，聞君泣素絲。",
            "才明應主召，福善豈神欺。但願白心在，終然涅不淄。"
        ],
        "notes": [
            ""
        ],
        "volume": "卷四十九",
        "no#": 16
    },
    {
        "title": "酬通事舍人寓直見示篇中兼起居陸舍人景獻",
        "author": "張九齡",
        "biography": "",
        "paragraphs": [
            "軒掖殊清秘，才華固在斯。興因膏澤灑，情與惠風吹。",
            "所美應人譽，何私亦我儀。同聲感喬木，比翼謝長離。",
            "價以陸生減，賢慚鮑叔知。薄遊嘗獨愧，芳訊乃兼施。",
            "此夜金閨籍，伊人瓊樹枝。飛鳴複何遠，相顧幸媞媞。"
        ],
        "notes": [
            ""
        ],
        "volume": "卷四十九",
        "no#": 17
    },
    {
        "title": "與袁補闕尋蔡拾遺會此公出行後蔡有五韻詩見贈以此篇答焉",
        "author": "張九齡",
        "biography": "",
        "paragraphs": [
            "轍跡陳家巷，詩書孟子鄰。偶來乘興者，不值草玄人。",
            "契是忘年合，情非累日申。聞君還薄暮，見眷及茲辰。",
            "贈我如瓊玖，將何報所親。"
        ],
        "notes": [
            ""
        ],
        "volume": "卷四十九",
        "no#": 18
    },
    {
        "title": "酬趙二侍禦使西軍贈兩省舊僚之作",
        "author": "張九齡",
        "biography": "",
        "paragraphs": [
            "石室先鳴者，金門待制同。操刀嘗願割，持斧竟稱雄。",
            "應敵兵初起，緣邊虜欲空。使車經隴月，征旆繞河風。",
            "忽枉兼金訊，非徒秣馬功。氣清蒲海曲，聲滿柏台中。",
            "顧己塵華省，欣君震遠戎。明時獨匪報，嘗欲退微躬。"
        ],
        "notes": [
            ""
        ],
        "volume": "卷四十九",
        "no#": 19
    },
    {
        "title": "武司功初有幽庭春暄見貽夏首獲見以詩報焉",
        "author": "張九齡",
        "biography": "",
        "paragraphs": [
            "芳月盡離居，幽懷重起予。雖言春事晚，尚想物華初。",
            "遲日皦方照，高齋澹複虛。筍成林向密，花落樹應疏。",
            "贈鯉情無間，求鶯思有餘。暄妍不相待，含歎欲焉如。"
        ],
        "notes": [
            ""
        ],
        "volume": "卷四十九",
        "no#": 20
    },
    {
        "title": "酬王履震遊園林見貽",
        "author": "張九齡",
        "biography": "",
        "paragraphs": [
            "宅生惟海縣，素業守郊園。中覽霸王說，上徼明主恩。",
            "一行罷蘭徑，數載曆金門。既負潘生拙，俄從周任言。",
            "逶迤戀軒陛，蕭散反丘樊。舊徑稀人跡，前池耗水痕。",
            "並看芳樹老，唯覺敝廬存。自我棲幽谷，逢君翳覆盆。",
            "孟軻應有命，賈誼得無冤。江上行傷遠，林間偶避喧。",
            "地偏人事絕，時霽鳥聲繁。獨善心俱閉，窮居道共尊。",
            "樂因南澗藻，憂豈北堂萱。幽意加投漆，新詩重贈軒。",
            "平生徇知己，窮達與君論。"
        ],
        "notes": [
            ""
        ],
        "volume": "卷四十九",
        "no#": 21
    },
    {
        "title": "餞王尚書出邊",
        "author": "張九齡",
        "biography": "",
        "paragraphs": [
            "漢相推人傑，殷宗伐鬼方。還聞出將重，坐見即戎良。",
            "上策應為豫，中權且用光。令申兵氣倍，威憺虜魂亡。",
            "樹比公孫大，城如道濟長。夏雲登隴首，秋露泫遼陽。",
            "武德舒宸眷，文思餞樂章。感恩身既許，激節膽猶嘗。",
            "祖帳傾朝列，軍麾駐道傍。詩人何所詠，尚父欲鷹揚。"
        ],
        "notes": [
            ""
        ],
        "volume": "卷四十九",
        "no#": 22
    },
    {
        "title": "送趙都護赴安西",
        "author": "張九齡",
        "biography": "",
        "paragraphs": [
            "將相有更踐，簡心良獨難。遠圖嘗畫地，超拜乃登壇。",
            "戎即昆山序，車同渤海單。義無中國費，情必遠人安。",
            "他日文兼武，而今栗且寬。自然來月窟，何用刺樓蘭。",
            "南至三冬晚，西馳萬里寒。封侯自有處，征馬去嘽嘽。"
        ],
        "notes": [
            ""
        ],
        "volume": "卷四十九",
        "no#": 23
    },
    {
        "title": "奉使自藍田玉山南行",
        "author": "張九齡",
        "biography": "",
        "paragraphs": [
            "征驂入雲壑，始憶步金門。通籍微軀幸，歸途明主恩。",
            "匪唯徇行役，兼得慰晨昏。是節暑雲熾，紛吾心所尊。",
            "海縣且悠緬，山郵日駿奔。徒知惡囂事，未暇息陰論。",
            "嶢武經陳跡，衡湘指故園。水聞南澗險，煙望北林繁。",
            "遠靄千岩合，幽聲百籟喧。陰泉夏猶凍，陽景晝方暾。",
            "懿此高深極，徒令夢想存。盛明期有報，長往復奚言。"
        ],
        "notes": [
            ""
        ],
        "volume": "卷四十九",
        "no#": 24
    },
    {
        "title": "賀給事嘗詣蔡起居郊館有詩因命同作",
        "author": "張九齡",
        "biography": "",
        "paragraphs": [
            "記言聞直史，築室面層阿。豈不承明入，終雲幽意多。",
            "沉冥高士致，休浣故人過。前嶺遊氛滅，中林芳氣和。",
            "茲辰阻佳趣，望美獨如何。"
        ],
        "notes": [
            ""
        ],
        "volume": "卷四十九",
        "no#": 25
    },
    {
        "title": "南山下舊居閑放",
        "author": "張九齡",
        "biography": "",
        "paragraphs": [
            "祗役已雲久，乘閑返服初。塊然屏塵事，幽獨坐林閭。",
            "清曠前山遠，紛喧此地疏。喬木淩青靄，修篁媚綠渠。",
            "耳和繡翼鳥，目暢錦鱗魚。寂寞心還間，飄颻體自虛。",
            "興來命旨酒，臨罷閱仙書。但樂多幽意，寧知有毀譽。",
            "尚想爭名者，誰雲要路居。都忘下流歎，傾奪竟何如。"
        ],
        "notes": [
            ""
        ],
        "volume": "卷四十九",
        "no#": 26
    },
    {
        "title": "高齋閑望言懷",
        "author": "張九齡",
        "biography": "",
        "paragraphs": [
            "高齋複晴景，延眺屬清秋。風物動歸思，煙林生遠愁。",
            "紛吾自窮海，薄宦此中州。取路無高足，隨波適下流。",
            "歲華空冉冉，心曲且悠悠。坐惜芳時歇，胡然久滯留。"
        ],
        "notes": [
            ""
        ],
        "volume": "卷四十九",
        "no#": 27
    },
    {
        "title": "別鄉人南還",
        "author": "張九齡",
        "biography": "",
        "paragraphs": [
            "橘柚南中暖，桑榆北地陰。何言榮落異，因見別離心。",
            "吾亦江鄉子，思歸夢寐深。聞君去水宿，結思渺雲林。",
            "牽綴從浮事，遲回謝所欽。東南行舫遠，秋浦念猿吟。"
        ],
        "notes": [
            ""
        ],
        "volume": "卷四十九",
        "no#": 28
    },
    {
        "title": "初發江陵有懷",
        "author": "張九齡",
        "biography": "",
        "paragraphs": [
            "極望涔陽浦，江天渺不分。扁舟從此去，鷗鳥自為群。",
            "他日懷真賞，中年負俗紛。適來果微尚，倏爾會斯文。",
            "複想金閨籍，何如夢渚雲。我行多勝寄，浩思獨氛氳。"
        ],
        "notes": [
            ""
        ],
        "volume": "卷四十九",
        "no#": 29
    },
    {
        "title": "同綦毋學士月夜聞雁",
        "author": "張九齡",
        "biography": "",
        "paragraphs": [
            "棲宿豈無意，飛飛更遠尋。長途未及半，中夜有遺音。",
            "月思關山笛，風號流水琴。空聲兩相應，幽感一何深。",
            "避繳歸南浦，離群叫北林。聯翩俱不定，憐爾越鄉心。"
        ],
        "notes": [
            ""
        ],
        "volume": "卷四十九",
        "no#": 30
    },
    {
        "title": "登總持寺閣",
        "author": "張九齡",
        "biography": "",
        "paragraphs": [
            "香閣起崔嵬，高高沙版開。攀躋千仞上，紛詭萬形來。",
            "草間商君陌，雲重漢後臺。山從函穀斷，川向鬥城回。",
            "林裏春容變，天邊客思催。登臨信為美，懷遠獨悠哉。"
        ],
        "notes": [
            ""
        ],
        "volume": "卷四十九",
        "no#": 31
    },
    {
        "title": "晚憩王少府東閣",
        "author": "張九齡",
        "biography": "",
        "paragraphs": [
            "披軒肆流覽，雲壑見深重。空水秋彌淨，林煙晚更濃。",
            "坐隅分洞府，簷際列群峰。窈窕生幽意，參差多異容。",
            "還慚大隱跡，空想列仙蹤。賴此升攀處，蕭條得所從。"
        ],
        "notes": [
            ""
        ],
        "volume": "卷四十九",
        "no#": 32
    },
    {
        "title": "登城樓望西山作",
        "author": "張九齡",
        "biography": "",
        "paragraphs": [
            "城樓枕南浦，日夕顧西山。宛宛鸞鶴處，高高煙霧間。",
            "仙井今猶在，洪厓久不還。金編莫我授，羽駕亦難攀。",
            "簷際千峰出，雲中一鳥閑。縱觀窮水國，游思遍人寰。",
            "勿複塵埃事，歸來且閉關。"
        ],
        "notes": [
            ""
        ],
        "volume": "卷四十九",
        "no#": 33
    },
    {
        "title": "祠紫蓋山經玉泉山寺",
        "author": "張九齡",
        "biography": "",
        "paragraphs": [
            "指途躋楚望，策馬傍荊岑。稍稍松篁入，泠泠澗穀深。",
            "觀奇逐幽映，歷險忘嶇嶔。上界投佛影，中天揚梵音。",
            "焚香懺在昔，禮足誓來今。靈異若有對，神仙真可尋。",
            "高僧聞逝者，遠俗是初心。蘚駁經行處，猿啼燕坐林。",
            "歸真已寂滅，留跡豈湮沉。法地自茲廣，何雲千萬金。"
        ],
        "notes": [
            ""
        ],
        "volume": "卷四十九",
        "no#": 34
    },
    {
        "title": "洪州西山祈雨，是日輒應，因賦詩言事",
        "author": "張九齡",
        "biography": "",
        "paragraphs": [
            "茲山蘊靈異，走望良有歸。丘禱雖已久，甿心難重違。",
            "遲明申藻薦，先夕旅岩扉。獨宿雲峰下，蕭條人吏稀。",
            "我來不外適，幽抱自中微。靜入風泉奏，涼生松栝圍。",
            "窮年滯遠想，寸晷閱清暉。虛美悵無屬，素情緘所依。",
            "詭隨嫌弱操，羈束謝貞肥。義濟亦吾道，誠存為物祈。",
            "靈心倏已應，甘液幸而飛。閉閣且無責，隨車安敢希。",
            "多慚德不感，知複是耶非。"
        ],
        "notes": [
            ""
        ],
        "volume": "卷四十九",
        "no#": 35
    },
    {
        "title": "經江寧覽舊跡至玄武湖",
        "author": "張九齡",
        "biography": "",
        "paragraphs": [
            "南國更數世，北湖方十洲。天清華林苑，日晏景陽樓。",
            "果下回仙騎，津傍駐彩斿。鳧鷖喧鳳管，荷芰鬥龍舟。",
            "七子陪詩賦，千人和棹謳。應言在鎬樂，不讓橫汾秋。",
            "風俗因紓慢，江山成易由。駒王信不武，孫叔是無謀。",
            "佳氣日將歇，霸功誰與修。桑田東海變，麋鹿姑蘇游。",
            "否運爭三國，康時劣九州。山雖幕府在，館豈豫章留。",
            "水澱還相閱，菱歌亦故遒。雄圖不足問，唯想事風流。"
        ],
        "notes": [
            ""
        ],
        "volume": "卷四十九",
        "no#": 36
    },
    {
        "title": "登襄陽峴山",
        "author": "張九齡",
        "biography": "",
        "paragraphs": [
            "昔年亟攀踐，征馬複來過。信若山川舊，誰如歲月何。",
            "蜀相吟安在，羊公碣已磨。令圖猶寂寞，嘉會亦蹉跎。",
            "宛宛樊城岸，悠悠漢水波。逶迤春日遠，感寄客情多。",
            "地本原林秀，朝來煙景和。同心不同賞，留歎此岩阿。"
        ],
        "notes": [
            ""
        ],
        "volume": "卷四十九",
        "no#": 37
    },
    {
        "title": "登荊州城樓",
        "author": "張九齡",
        "biography": "",
        "paragraphs": [
            "天宇何其曠，江城坐自拘。層樓百餘尺，迢遞在西隅。",
            "暇日時登眺，荒郊臨故都。累累見陳跡，寂寂想雄圖。",
            "古往山川在，今來郡邑殊。北疆雖入鄭，東距豈防吳。",
            "幾代傳荊國，當時敵陝郛。上流空有處，中土複何虞。",
            "枕席夷三峽，關梁豁五湖。承平無異境，守隘莫論夫。",
            "自罷金門籍，來參竹使符。端居向林藪，微尚在桑榆。",
            "直似王陵戇，非如甯武愚。今茲對南浦，乘雁與雙鳧。"
        ],
        "notes": [
            ""
        ],
        "volume": "卷四十九",
        "no#": 38
    },
    {
        "title": "登樂游原春望書懷",
        "author": "張九齡",
        "biography": "",
        "paragraphs": [
            "城隅有樂遊，表裏見皇州。策馬既長遠，雲山亦悠悠。",
            "萬壑清光滿，千門喜氣浮。花間直城路，草際曲江流。",
            "憑眺茲為美，離居方獨愁。已驚玄發換，空度綠荑柔。",
            "奮翼籠中鳥，歸心海上鷗。既傷日月逝，且欲桑榆收。",
            "豹變焉能及，鶯鳴非可求。願言從所好，初服返林丘。"
        ],
        "notes": [
            ""
        ],
        "volume": "卷四十九",
        "no#": 39
    },
    {
        "title": "候使登石頭驛樓作",
        "author": "張九齡",
        "biography": "",
        "paragraphs": [
            "山檻憑南望，川途眇北流。遠林天翠合，前浦日華浮。",
            "萬井緣津渚，千艘咽渡頭。漁商多末事，耕稼少良疇。",
            "自守陳蕃榻，嘗登王粲樓。徒然騁目處，豈是獲心遊。",
            "向跡雖愚穀，求名異盜丘。息陰芳木所，空複越鄉憂。"
        ],
        "notes": [
            ""
        ],
        "volume": "卷四十九",
        "no#": 40
    },
    {
        "title": "登臨沮樓",
        "author": "張九齡",
        "biography": "",
        "paragraphs": [
            "高深不可厭，巡屬複來過。本與眾山絕，況茲韶景和。",
            "危樓入水倒，飛檻向空摩。雜樹緣青壁，樛枝掛綠蘿。",
            "潭清能徹底，魚樂好跳波。有象言雖具，無端思轉多。",
            "同懷不在此，孤賞欲如何。"
        ],
        "notes": [
            ""
        ],
        "volume": "卷四十九",
        "no#": 41
    },
    {
        "title": "陪王司馬登薛公逍遙台",
        "author": "張九齡",
        "biography": "",
        "paragraphs": [
            "嘗聞薛公淚，非直雍門琴。竄逐留遺跡，悲涼見此心。",
            "府中因暇豫，江上幸招尋。人事已成古，風流獨至今。",
            "閒情多感歎，清景暫登臨。無複甘棠在，空餘蔓草深。",
            "晴光送遠目，勝氣入幽襟。水去朝滄海，春來換碧林。",
            "賦懷湘浦吊，碑想漢川沉。曾是陪遊日，徒為梁父吟。"
        ],
        "notes": [
            ""
        ],
        "volume": "卷四十九",
        "no#": 42
    },
    {
        "title": "嘗與大理丞袁公太府丞田公偶詣一所林沼尤勝因並坐其次相得甚歡遂賦詩焉以詠其事",
        "author": "張九齡",
        "biography": "",
        "paragraphs": [
            "方駕與吾友，同懷不異尋。偶逢池竹處，便會江湖心。",
            "夏近林方密，春餘水更深。清華兩輝映，閒步亦窺臨。",
            "蘋藻複佳色，鳧鷖亦好音。韶芳媚洲渚，蕙氣襲衣襟。",
            "蕭散皆為樂，裴回從所欽。謂予成夙志，歲晚共抽簪。"
        ],
        "notes": [
            ""
        ],
        "volume": "卷四十九",
        "no#": 43
    },
    {
        "title": "與弟游家園",
        "author": "張九齡",
        "biography": "",
        "paragraphs": [
            "定省榮君賜，來歸是晝遊。林烏飛舊裏，園果讓新秋。",
            "枝長南庭樹，池臨北澗流。星霜屢爾別，蘭麝為誰幽。",
            "善積家方慶，恩深國未酬。棲棲將義動，安得久情留。"
        ],
        "notes": [
            ""
        ],
        "volume": "卷四十九",
        "no#": 44
    },
    {
        "title": "郡內閑齋",
        "author": "張九齡",
        "biography": "",
        "paragraphs": [
            "郡閣晝常掩，庭蕪日複滋。簷風落鳥毳，窗葉掛蟲絲。",
            "拙病宦情少，羈閑秋氣悲。理人無異績，為郡但經時。",
            "唯有江湖意，沉冥空在茲。"
        ],
        "notes": [
            ""
        ],
        "volume": "卷四十九",
        "no#": 45
    },
    {
        "title": "城南隅山池春中田袁二公盛稱其美夏首獲賞果會夙言故有此詠",
        "author": "張九齡",
        "biography": "",
        "paragraphs": [
            "憶昨聞佳境，駕言尋昔蹊。非惟初物變，亦與舊遊暌。",
            "幽渚為君說，清晨即我攜。途深獨睥睨，歷險共攀躋。",
            "林筍苞青籜，津楊委綠荑。荷香初出浦，草色複緣堤。",
            "樂處將鷗狎，譚端用馬齊。且言臨海郡，兼話武陵溪。",
            "異壤風煙絕，空山岩徑迷。如何際朝野，從此待金閨。"
        ],
        "notes": [
            ""
        ],
        "volume": "卷四十九",
        "no#": 46
    },
    {
        "title": "西江夜行",
        "author": "張九齡",
        "biography": "",
        "paragraphs": [
            "遙夜人何在，澄潭月裏行。悠悠天宇曠，切切故鄉情。",
            "外物寂無擾，中流澹自清。念歸林葉換，愁坐露華生。",
            "猶有汀洲鶴，宵分乍一鳴。"
        ],
        "notes": [
            ""
        ],
        "volume": "卷四十九",
        "no#": 47
    },
    {
        "title": "南還湘水言懷",
        "author": "張九齡",
        "biography": "",
        "paragraphs": [
            "拙宦今何有，勞歌念不成。十年乖夙志，一別悔前行。",
            "歸去田園老，倘來軒冕輕。江間稻正熟，林裏桂初榮。",
            "魚意思在藻，鹿心懷食蘋。時哉苟不達，取樂遂吾情。"
        ],
        "notes": [
            ""
        ],
        "volume": "卷四十九",
        "no#": 48
    },
    {
        "title": "商洛山行懷古",
        "author": "張九齡",
        "biography": "",
        "paragraphs": [
            "園綺值秦末，嘉遁此山阿。陳跡向千古，荒途始一過。",
            "碩人久淪謝，喬木自森羅。故事昔嘗覽，遺風今豈訛。",
            "泌泉空活活，樵臾獨皤皤。是處清暉滿，從中幽興多。",
            "長懷赤松意，複憶紫芝歌。避世辭軒冕，逢時解薜蘿。",
            "盛明今在運，吾道竟如何。"
        ],
        "notes": [
            ""
        ],
        "volume": "卷四十九",
        "no#": 49
    },
    {
        "title": "南還以詩代書贈京師舊僚",
        "author": "張九齡",
        "biography": "",
        "paragraphs": [
            "薄宦晨昏闕，尊尊義取斯。窮愁年貌改，寂曆爾胡為。",
            "不諂詞多忤，無容禮益卑。微生尚何有，遠跡固其宜。",
            "思擾梁山曲，情遙越鳥枝。故園從海上，良友邈天涯。",
            "雲雨歎一別，川原勞載馳。上慚伯樂顧，中負叔牙知。",
            "去國誠寥落，經途弊險巇。歲逢霜雪苦，林屬蕙蘭萎。",
            "欲贈幽芳歇，行悲舊賞移。一從關作限，兩見月成規。",
            "苒苒窮年鑰，行行盡路岐。征鞍稅北渚，歸帆指南垂。",
            "樹晚猶蔥蒨，江寒尚渺彌。土風從楚別，山水入湘奇。",
            "石瀨相奔觸，煙林更蔽虧。層崖夾洞浦，輕舸泛澄漪。",
            "松筱行皆傍，禽魚動輒隨。惜哉邊地隔，不與故人窺。",
            "疇昔陪鵷鷺，朝陽振羽儀。來音雖寂寞，接景每逶迤。",
            "朝罷冥塵事，賓來話酒卮。邀歡逐芳草，結興選華池。",
            "及此風成歎，何時霧可披。自憐無用者，誰念有情離。",
            "望美音容闊，懷賢夢想疲。因聲達霄漢，持拙守東陂。"
        ],
        "notes": [
            ""
        ],
        "volume": "卷四十九",
        "no#": 50
    },
    {
        "title": "初發道中贈王司馬兼寄諸公",
        "author": "張九齡",
        "biography": "",
        "paragraphs": [
            "昔歲嘗陳力，中年退屏居。承顏方弄鳥，放性或觀魚。",
            "曾是安疵拙，誠非議卷舒。林園事益簡，煙月賞恒餘。",
            "不意棲愚穀，無階奉詔書。湛恩均大造，弱植愧空虛。",
            "肅命趨仙闕，僑裝撫傳車。念行開祖帳，憐別降題輿。",
            "誰謂風期許，叨延禮數殊。義沾投分末，情及解攜初。",
            "追餞扶江介，光輝燭裏閭。子雲應寂寞，公叔為吹噓。",
            "景物春來異，音容日向疏。川原行稍穩，鐘鼓聽猶徐。",
            "林隔王公輿，雲迷班氏廬。戀親唯委咽，思德更躊躇。",
            "徇義當由此，懷安乃闕如。願酬明主惠，行矣豈徒歟。"
        ],
        "notes": [
            ""
        ],
        "volume": "卷四十九",
        "no#": 51
    },
    {
        "title": "自始興溪夜上赴嶺",
        "author": "張九齡",
        "biography": "",
        "paragraphs": [
            "嘗蓄名山意，茲為世網牽。征途屢及此，初服已非然。",
            "日落青岩際，溪行綠筱邊。去舟乘月後，歸鳥息人前。",
            "數曲迷幽嶂，連圻觸暗泉。深林風緒結，遙夜客情懸。",
            "非梗胡為泛，無膏亦自煎。不知於役者，相樂在何年。"
        ],
        "notes": [
            ""
        ],
        "volume": "卷四十九",
        "no#": 52
    },
    {
        "title": "當塗界寄裴宣州",
        "author": "張九齡",
        "biography": "",
        "paragraphs": [
            "故人宣城守，亦在江南偏。如何分虎竹，相與間山川。",
            "章綬胡為者，形骸非自然。含情津渡闊，倚望脰空延。",
            "遠近聞佳政，平生仰大賢。推心徒有屬，會面良無緣。",
            "目夕遵前渚，江村投暮煙。念行祗意默，懷遠豈言宣。",
            "委曲風波事，難為尺素傳。"
        ],
        "notes": [
            ""
        ],
        "volume": "卷四十九",
        "no#": 53
    },
    {
        "title": "郡中每晨興輒見群鶴東飛至暮又行列而返哢唳雲路甚和樂焉予愧獨處江城常目送此意有所羨遂賦以詩",
        "author": "張九齡",
        "biography": "",
        "paragraphs": [
            "雲間有數鶴，撫翼意無違。曉日東田去，煙霄北渚歸。",
            "歡呼良自適，羅列好相依。遠集長江靜，高翔眾鳥稀。",
            "豈煩仙子馭，何畏野人機。卻念乘軒者，拘留不得飛。"
        ],
        "notes": [
            ""
        ],
        "volume": "卷四十九",
        "no#": 54
    },
    {
        "title": "和裴侍中承恩拜掃旋轡途中有懷寄州縣官僚鄉國親故",
        "author": "張九齡",
        "biography": "",
        "paragraphs": [
            "嵩嶽神惟降，汾川鼎氣雄。生才作霖雨，繼代有清通。",
            "天下稱賢相，朝端挹至公。自家來佐國，移孝入為忠。",
            "霜露多前感，丘園想舊風。扈巡過晉北，問俗到河東。",
            "便道恩華降，還鄉禮教崇。野尊延故老，朝服見兒童。"
        ],
        "notes": [
            ""
        ],
        "volume": "卷四十九",
        "no#": 55
    },
    {
        "title": "和姚令公哭李尚書乂",
        "author": "張九齡",
        "biography": "",
        "paragraphs": [
            "貴賤雖殊等，平生竊下風。雲泥勢已絕，山海納還通。",
            "忽歎登龍者，翻將吊鶴同。琴詩猶可托，劍履獨成空。",
            "疇昔嘗論禮，興言每匪躬。人思崔琰議，朝掩祭遵公。",
            "作善神何酷，依仁命不融。天文虛北斗，人事罷南宮。",
            "上宰既傷舊，下流彌感衷。無恩報國士，徒欲問玄穹。"
        ],
        "notes": [
            ""
        ],
        "volume": "卷四十九",
        "no#": 56
    },
    {
        "title": "奉和聖制經函谷關作",
        "author": "張九齡",
        "biography": "",
        "paragraphs": [
            "函穀雖雲險，黃河已複清。聖心無所隔，空此置關城。"
        ],
        "notes": [
            ""
        ],
        "volume": "卷四十九",
        "no#": 57
    },
    {
        "title": "奉和聖制度潼關口號",
        "author": "張九齡",
        "biography": "",
        "paragraphs": [
            "嶙嶙故城壘，荒涼空戍樓。在德不在險，方知王道休。"
        ],
        "notes": [
            ""
        ],
        "volume": "卷四十九",
        "no#": 58
    },
    {
        "title": "答太常靳博士見贈一絕",
        "author": "張九齡",
        "biography": "",
        "paragraphs": [
            "上苑春先入，中園花盡開。唯餘幽徑草，尚待日光催。"
        ],
        "notes": [
            ""
        ],
        "volume": "卷四十九",
        "no#": 59
    },
    {
        "title": "登荊州城望江二首",
        "author": "張九齡",
        "biography": "",
        "paragraphs": [
            "滔滔大江水，天地相終始。經閱幾世人，複歎誰家子。",
            "東望何悠悠，西來晝夜流。歲月既如此，為心那不愁。"
        ],
        "notes": [
            ""
        ],
        "volume": "卷四十九",
        "no#": 60
    },
    {
        "title": "賦得自君之出矣",
        "author": "張九齡",
        "biography": "",
        "paragraphs": [
            "自君之出矣，不復理殘機。思君如滿月，夜夜減清輝。"
        ],
        "notes": [
            ""
        ],
        "volume": "卷四十九",
        "no#": 61
    },
    {
        "title": "答陸澧",
        "author": "張九齡",
        "biography": "",
        "paragraphs": [
            "松葉堪為酒，春來釀幾多。不辭山路遠，踏雪也相過。"
        ],
        "notes": [
            ""
        ],
        "volume": "卷四十九",
        "no#": 62
    }
]