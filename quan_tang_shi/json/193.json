[
    {
        "title": "詠玉",
        "author": "韋應物",
        "biography": "",
        "paragraphs": [
            "乾坤有精物，至寶無文章。雕琢為世器，真性一朝傷。"
        ],
        "notes": [
            ""
        ],
        "volume": "卷一百九十三",
        "no#": 1
    },
    {
        "title": "詠露珠",
        "author": "韋應物",
        "biography": "",
        "paragraphs": [
            "秋荷一滴露，清夜墜玄天。將來玉盤上，不定始知圓。"
        ],
        "notes": [
            ""
        ],
        "volume": "卷一百九十三",
        "no#": 2
    },
    {
        "title": "詠水精",
        "author": "韋應物",
        "biography": "",
        "paragraphs": [
            "映物隨顏色，含空無表裏。持來向明月，的皪愁成水。"
        ],
        "notes": [
            ""
        ],
        "volume": "卷一百九十三",
        "no#": 3
    },
    {
        "title": "詠珊瑚",
        "author": "韋應物",
        "biography": "",
        "paragraphs": [
            "絳樹無花葉，非石亦非瓊。世人何處得，蓬萊石上生。"
        ],
        "notes": [
            ""
        ],
        "volume": "卷一百九十三",
        "no#": 4
    },
    {
        "title": "詠琉璃",
        "author": "韋應物",
        "biography": "",
        "paragraphs": [
            "有色同寒冰，無物隔纖塵。象筵看不見，堪將對玉人。"
        ],
        "notes": [
            ""
        ],
        "volume": "卷一百九十三",
        "no#": 5
    },
    {
        "title": "詠琥珀",
        "author": "韋應物",
        "biography": "",
        "paragraphs": [
            "曾為老茯神，本是寒松液。蚊蚋落其中，千年猶可覿。"
        ],
        "notes": [
            ""
        ],
        "volume": "卷一百九十三",
        "no#": 6
    },
    {
        "title": "詠曉",
        "author": "韋應物",
        "biography": "",
        "paragraphs": [
            "軍中始吹角，城上河初落。深沉猶隱帷，晃朗先分閣。"
        ],
        "notes": [
            ""
        ],
        "volume": "卷一百九十三",
        "no#": 7
    },
    {
        "title": "詠夜",
        "author": "韋應物",
        "biography": "",
        "paragraphs": [
            "明從何處去，暗從何處來。但覺年年老，半是此中催。"
        ],
        "notes": [
            ""
        ],
        "volume": "卷一百九十三",
        "no#": 8
    },
    {
        "title": "詠聲",
        "author": "韋應物",
        "biography": "",
        "paragraphs": [
            "萬物自生聽，太空恒寂寥。還從靜中起，卻向靜中消。"
        ],
        "notes": [
            ""
        ],
        "volume": "卷一百九十三",
        "no#": 9
    },
    {
        "title": "任洛陽丞請告一首",
        "author": "韋應物",
        "biography": "",
        "paragraphs": [
            "方鑿不受圓，直木不為輪。揆材各有用，反性生苦辛。",
            "折腰非吾事，飲水非吾貧。休告臥空館，養病絕囂塵。",
            "游魚自成族，野鳥亦有群。家園杜陵下，千歲心氛氳。",
            "天晴嵩山高，雪後河洛春。喬木猶未芳，百草日已新。",
            "著書複何為，當去東皋耘。"
        ],
        "notes": [
            ""
        ],
        "volume": "卷一百九十三",
        "no#": 10
    },
    {
        "title": "縣齋",
        "author": "韋應物",
        "biography": "",
        "paragraphs": [
            "仲春時景好，草木漸舒榮。公門且無事，微雨園林清。",
            "決決水泉動，忻忻眾鳥鳴。閑齋始延矚，東作興庶氓。",
            "即事玩文墨，抱沖披道經。於焉日淡泊，徒使芳尊盈。"
        ],
        "notes": [
            ""
        ],
        "volume": "卷一百九十三",
        "no#": 11
    },
    {
        "title": "晚出府舍與獨孤兵曹、令狐士曹南尋朱雀街歸裏第",
        "author": "韋應物",
        "biography": "",
        "paragraphs": [
            "分曹幸同簡，聯騎方愜素。還從廣陌歸，不覺青山暮。",
            "翻翻鳥未沒，杳杳鐘猶度。尋草遠無人，望山多枉路。",
            "聊參世士跡，嘗得靜者顧。出入雖見牽，忘身緣所晤。"
        ],
        "notes": [
            ""
        ],
        "volume": "卷一百九十三",
        "no#": 12
    },
    {
        "title": "休暇東齋",
        "author": "韋應物",
        "biography": "",
        "paragraphs": [
            "由來束帶士，請謁無朝暮。公暇及私身，何能獨閒步。",
            "摘葉愛芳在，捫竹憐粉汙。岸幘偃東齋，夏天清曉露。",
            "懷仙閱真誥，貽友題幽素。榮達頗知疏，恬然自成度。",
            "綠苔日已滿，幽寂誰來顧。"
        ],
        "notes": [
            ""
        ],
        "volume": "卷一百九十三",
        "no#": 13
    },
    {
        "title": "夜直省中",
        "author": "韋應物",
        "biography": "",
        "paragraphs": [
            "河漢有秋意，南宮生早涼。玉漏殊杳杳，雲闕更蒼蒼。",
            "華燈發新焰，輕煙浮夕香。顧跡知為忝，束帶愧周行。"
        ],
        "notes": [
            ""
        ],
        "volume": "卷一百九十三",
        "no#": 14
    },
    {
        "title": "郡內閒居",
        "author": "韋應物",
        "biography": "",
        "paragraphs": [
            "棲息絕塵侶，孱鈍得自怡。腰懸竹使符，心與廬山緇。",
            "永日一酣寢，起坐兀無思。長廊獨看雨，眾藥發幽姿。",
            "今夕已雲罷，明晨複如斯。何事能為累，寵辱豈要辭。"
        ],
        "notes": [
            ""
        ],
        "volume": "卷一百九十三",
        "no#": 15
    },
    {
        "title": "燕居即事",
        "author": "韋應物",
        "biography": "",
        "paragraphs": [
            "蕭條竹林院，風雨叢蘭折。幽鳥林上啼，青苔人跡絕。",
            "燕居日已永，夏木紛成結。幾閣積群書，時來北窗閱。"
        ],
        "notes": [
            ""
        ],
        "volume": "卷一百九十三",
        "no#": 16
    },
    {
        "title": "幽居",
        "author": "韋應物",
        "biography": "",
        "paragraphs": [
            "貴賤雖異等，出門皆有營。獨無外物牽，遂此幽居情。",
            "微雨夜來過，不知春草生。青山忽已曙，鳥雀繞舍鳴。",
            "時與道人偶，或隨樵者行。自當安蹇劣，誰謂薄世榮。"
        ],
        "notes": [
            ""
        ],
        "volume": "卷一百九十三",
        "no#": 17
    },
    {
        "title": "野居書情",
        "author": "韋應物",
        "biography": "",
        "paragraphs": [
            "世事日可見，身名良蹉跎。尚瞻白雲嶺，聊作負薪歌。"
        ],
        "notes": [
            ""
        ],
        "volume": "卷一百九十三",
        "no#": 18
    },
    {
        "title": "郊居言志",
        "author": "韋應物",
        "biography": "",
        "paragraphs": [
            "負暄衡門下，望雲歸遠山。但要尊中物，餘事豈相關。",
            "交無是非責，且得任疏頑。日夕臨清澗，逍遙思慮閑。",
            "出去唯空屋，弊簀委窗間。何異林棲鳥，戀此複來還。",
            "世榮斯獨已，頹志亦何攀。唯當歲豐熟，閭裏一歡顏。"
        ],
        "notes": [
            ""
        ],
        "volume": "卷一百九十三",
        "no#": 19
    },
    {
        "title": "夏景端居即事",
        "author": "韋應物",
        "biography": "",
        "paragraphs": [
            "北齋有涼氣，嘉樹對層城。重門永日掩，清池夏雲生。",
            "遇此庭訟簡，始聞蟬初鳴。逾懷故園愴，默默以緘情。"
        ],
        "notes": [
            ""
        ],
        "volume": "卷一百九十三",
        "no#": 20
    },
    {
        "title": "始至郡",
        "author": "韋應物",
        "biography": "",
        "paragraphs": [
            "湓城古雄郡，橫江千里馳。高樹上迢遞，峻堞繞欹危。",
            "井邑煙火晚，郊原草樹滋。洪流蕩北址，崇嶺郁南圻。",
            "斯民本樂生，逃逝竟何為。旱歲屬荒歉，舊逋積如坻。",
            "到郡方逾月，終朝理亂絲。賓朋未及宴，簡牘已雲疲。",
            "昔賢播高風，得守愧無施。豈待干戈戢，且願撫惸嫠。"
        ],
        "notes": [
            ""
        ],
        "volume": "卷一百九十三",
        "no#": 21
    },
    {
        "title": "郡中西齋",
        "author": "韋應物",
        "biography": "",
        "paragraphs": [
            "似與塵境絕，蕭條齋舍秋。寒花獨經雨，山禽時到州。",
            "清觴養真氣，玉書示道流。豈將符守戀，幸已棲心幽。"
        ],
        "notes": [
            ""
        ],
        "volume": "卷一百九十三",
        "no#": 22
    },
    {
        "title": "新理西齋",
        "author": "韋應物",
        "biography": "",
        "paragraphs": [
            "方將氓訟理，久翳西齋居。草木無行次，閒暇一芟除。",
            "春陽土脈起，膏澤發生初。養條刊朽枿，護藥鋤穢蕪。",
            "稍稍覺林聳，歷歷忻竹疏。始見庭宇曠，頓令煩抱舒。",
            "茲焉即可愛，何必是吾廬。"
        ],
        "notes": [
            ""
        ],
        "volume": "卷一百九十三",
        "no#": 23
    },
    {
        "title": "曉坐西齋",
        "author": "韋應物",
        "biography": "",
        "paragraphs": [
            "冬冬城鼓動，稍稍林鴉去。柳意不勝春，岩光已知曙。",
            "寢齋有單祶，靈藥為朝茹。盥漱忻景清，焚香澄神慮。",
            "公門自常事，道心甯易處。"
        ],
        "notes": [
            ""
        ],
        "volume": "卷一百九十三",
        "no#": 24
    },
    {
        "title": "郡齋臥疾絕句",
        "author": "韋應物",
        "biography": "",
        "paragraphs": [
            "香爐宿火滅，蘭燈宵影微。秋齋獨臥病，誰與覆寒衣。"
        ],
        "notes": [
            ""
        ],
        "volume": "卷一百九十三",
        "no#": 25
    },
    {
        "title": "寓居永定精舍",
        "author": "韋應物",
        "biography": "",
        "paragraphs": [
            "政拙忻罷守，閒居初理生。家貧何由往，夢想在京城。",
            "野寺霜露月，農興羈旅情。聊租二頃田，方課子弟耕。",
            "眼暗文字廢，身閑道心精。即與人群遠，豈謂是非嬰。"
        ],
        "notes": [
            ""
        ],
        "volume": "卷一百九十三",
        "no#": 26
    },
    {
        "title": "永定寺喜辟強夜至",
        "author": "韋應物",
        "biography": "",
        "paragraphs": [
            "子有新歲慶，獨此苦寒歸。夜叩竹林寺，山行雪滿衣。",
            "深爐正燃火，空齋共掩扉。還將一尊對，無言百事違。"
        ],
        "notes": [
            ""
        ],
        "volume": "卷一百九十三",
        "no#": 27
    },
    {
        "title": "野居",
        "author": "韋應物",
        "biography": "",
        "paragraphs": [
            "結髮屢辭秩，立身本疏慢。今得罷守歸，幸無世欲患。",
            "棲止且偏僻，嬉遊無早宴。逐兔上坡岡，捕魚緣赤澗。",
            "高歌意氣在，貰酒貧居慣。時啟北窗扉，豈將文墨間。"
        ],
        "notes": [
            ""
        ],
        "volume": "卷一百九十三",
        "no#": 28
    },
    {
        "title": "同褒子秋齋獨宿",
        "author": "韋應物",
        "biography": "",
        "paragraphs": [
            "山月皎如燭，風霜時動竹。夜半鳥驚棲，窗間人獨宿。"
        ],
        "notes": [
            ""
        ],
        "volume": "卷一百九十三",
        "no#": 29
    },
    {
        "title": "餌黃精",
        "author": "韋應物",
        "biography": "",
        "paragraphs": [
            "靈藥出西山，服食采其根。九蒸換凡骨，經著上世言。",
            "候火起中夜，馨香滿南軒。齋居感眾靈，藥術啟妙門。",
            "自懷物外心，豈與俗士論。終期脫印綬，永與天壤存。"
        ],
        "notes": [
            ""
        ],
        "volume": "卷一百九十三",
        "no#": 30
    },
    {
        "title": "昭國裏第聽元老師彈琴",
        "author": "韋應物",
        "biography": "",
        "paragraphs": [
            "竹林高宇霜露清，朱絲玉徽多故情。",
            "暗識啼烏與別鶴，只緣中有斷腸聲。"
        ],
        "notes": [
            ""
        ],
        "volume": "卷一百九十三",
        "no#": 31
    },
    {
        "title": "野次聽元昌奏橫吹",
        "author": "韋應物",
        "biography": "",
        "paragraphs": [
            "立馬蓮塘吹橫笛，微風動柳生水波。",
            "北人聽罷淚將落，南朝曲中怨更多。"
        ],
        "notes": [
            ""
        ],
        "volume": "卷一百九十三",
        "no#": 32
    },
    {
        "title": "樓中閱清管",
        "author": "韋應物",
        "biography": "",
        "paragraphs": [
            "山陽遺韻在，林端橫吹驚。響迥憑高閣，曲怨繞秋城。",
            "淅瀝危葉振，蕭瑟涼氣生。始遇茲管賞，已懷故園情。"
        ],
        "notes": [
            ""
        ],
        "volume": "卷一百九十三",
        "no#": 33
    },
    {
        "title": "寒食",
        "author": "韋應物",
        "biography": "",
        "paragraphs": [
            "晴明寒食好，春園百卉開。彩繩拂花去，輕球度閣來。",
            "長歌送落日，緩吹逐殘杯。非關無燭罷，良為羈思催。"
        ],
        "notes": [
            ""
        ],
        "volume": "卷一百九十三",
        "no#": 34
    },
    {
        "title": "七夕",
        "author": "韋應物",
        "biography": "",
        "paragraphs": [
            "人世拘形跡，別去間山川。豈意靈仙偶，相望亦彌年。",
            "夕衣清露濕，晨駕秋風前。臨歡定不住，當為何所牽。"
        ],
        "notes": [
            ""
        ],
        "volume": "卷一百九十三",
        "no#": 35
    },
    {
        "title": "九日",
        "author": "韋應物",
        "biography": "",
        "paragraphs": [
            "今朝把酒複惆悵，憶在杜陵田舍時。",
            "明年九日知何處，世難還家未有期。"
        ],
        "notes": [
            ""
        ],
        "volume": "卷一百九十三",
        "no#": 36
    },
    {
        "title": "秋夜",
        "author": "韋應物",
        "biography": "",
        "paragraphs": [
            "暗窗涼葉動，秋天寢席單。憂人半夜起，明月在林端。",
            "一與清景遇，每憶平生歡。如何方惻愴，披衣露更寒。"
        ],
        "notes": [
            ""
        ],
        "volume": "卷一百九十三",
        "no#": 37
    },
    {
        "title": "秋夜一絕",
        "author": "韋應物",
        "biography": "",
        "paragraphs": [
            "高閣漸凝露，涼葉稍飄闈。憶在南宮直，夜長鐘漏稀。"
        ],
        "notes": [
            ""
        ],
        "volume": "卷一百九十三",
        "no#": 38
    },
    {
        "title": "滁城對雪",
        "author": "韋應物",
        "biography": "",
        "paragraphs": [
            "晨起滿闈雪，憶朝閶闔時。玉座分曙早，金爐上煙遲。",
            "飄散雲台下，淩亂桂樹姿。廁跡鴛鷺末，蹈舞豐年期。",
            "今朝覆山郡，寂寞複何為。"
        ],
        "notes": [
            ""
        ],
        "volume": "卷一百九十三",
        "no#": 39
    },
    {
        "title": "雪中",
        "author": "韋應物",
        "biography": "",
        "paragraphs": [
            "空堂歲已晏，密室獨安眠。壓筱夜偏積，覆閣曉逾妍。",
            "連山暗古郡，驚風散一川。此時騎馬出，忽省京華年。"
        ],
        "notes": [
            ""
        ],
        "volume": "卷一百九十三",
        "no#": 40
    },
    {
        "title": "詠春雪",
        "author": "韋應物",
        "biography": "",
        "paragraphs": [
            "裴回輕雪意，似惜豔陽時。不悟風花冷，翻令梅柳遲。"
        ],
        "notes": [
            ""
        ],
        "volume": "卷一百九十三",
        "no#": 41
    },
    {
        "title": "對春雪",
        "author": "韋應物",
        "biography": "",
        "paragraphs": [
            "蕭屑杉松聲，寂寥寒夜慮。州貧人吏稀，雪滿山城曙。",
            "春塘看幽谷，棲禽愁未去。開闈正亂流，寧辨花枝處。"
        ],
        "notes": [
            ""
        ],
        "volume": "卷一百九十三",
        "no#": 42
    },
    {
        "title": "對殘燈",
        "author": "韋應物",
        "biography": "",
        "paragraphs": [
            "獨照碧窗久，欲隨寒燼滅。幽人將遽眠，解帶翻成結。"
        ],
        "notes": [
            ""
        ],
        "volume": "卷一百九十三",
        "no#": 43
    },
    {
        "title": "對芳尊",
        "author": "韋應物",
        "biography": "",
        "paragraphs": [
            "對芳尊，醉來百事何足論。遙見青山始一醒，"
        ],
        "notes": [
            ""
        ],
        "volume": "卷一百九十三",
        "no#": 44
    },
    {
        "title": "夜對流螢作",
        "author": "韋應物",
        "biography": "",
        "paragraphs": [
            "月暗竹亭幽，螢光拂席流。還思故園夜，更度一年秋。",
            "自愜觀書興，何慚秉燭遊。府中徒冉冉，明發好歸休。"
        ],
        "notes": [
            ""
        ],
        "volume": "卷一百九十三",
        "no#": 45
    },
    {
        "title": "對新篁",
        "author": "韋應物",
        "biography": "",
        "paragraphs": [
            "新綠苞初解，嫩氣筍猶香。含露漸舒葉，抽叢稍自長。",
            "清晨止亭下，獨愛此幽篁。"
        ],
        "notes": [
            ""
        ],
        "volume": "卷一百九十三",
        "no#": 46
    },
    {
        "title": "夏花明",
        "author": "韋應物",
        "biography": "",
        "paragraphs": [
            "夏條綠已密，朱萼綴明鮮。炎炎日正午，灼灼火俱燃。",
            "翻風適自亂，照水複成妍。歸視窗間字，熒煌滿眼前。"
        ],
        "notes": [
            ""
        ],
        "volume": "卷一百九十三",
        "no#": 47
    },
    {
        "title": "對萱草",
        "author": "韋應物",
        "biography": "",
        "paragraphs": [
            "何人樹萱草，對此郡齋幽。本是忘憂物，今夕重生憂。",
            "叢疏露始滴，芳餘蝶尚留。還思杜陵圃，離披風雨秋。"
        ],
        "notes": [
            ""
        ],
        "volume": "卷一百九十三",
        "no#": 48
    },
    {
        "title": "見紫荊花",
        "author": "韋應物",
        "biography": "",
        "paragraphs": [
            "雜英紛已積，含芳獨暮春。還如故園樹，忽憶故園人。"
        ],
        "notes": [
            ""
        ],
        "volume": "卷一百九十三",
        "no#": 49
    },
    {
        "title": "玩螢火",
        "author": "韋應物",
        "biography": "",
        "paragraphs": [
            "時節變衰草，物色近新秋。度月影才斂，繞竹光復流。"
        ],
        "notes": [
            ""
        ],
        "volume": "卷一百九十三",
        "no#": 50
    },
    {
        "title": "對雜花",
        "author": "韋應物",
        "biography": "",
        "paragraphs": [
            "朝紅爭景新，夕素含露翻。妍姿如有意，流芳複滿園。",
            "單棲守遠郡，永日掩重門。不與花為偶，終遣與誰言。"
        ],
        "notes": [
            ""
        ],
        "volume": "卷一百九十三",
        "no#": 51
    },
    {
        "title": "種藥",
        "author": "韋應物",
        "biography": "",
        "paragraphs": [
            "好讀神農書，多識藥草名。持縑購山客，移蒔羅眾英。",
            "不改幽澗色，宛如此地生。汲井既蒙澤，插楥亦扶傾。",
            "陰穎夕房斂，陽條夏花明。悅玩從茲始，日夕繞庭行。",
            "州民自寡訟，養閑非政成。"
        ],
        "notes": [
            ""
        ],
        "volume": "卷一百九十三",
        "no#": 52
    },
    {
        "title": "西澗種柳",
        "author": "韋應物",
        "biography": "",
        "paragraphs": [
            "宰邑乖所願，黽勉愧昔人。聊將休暇日，種柳西澗濱。",
            "置鍤息微倦，臨流睇歸雲。封壤自人力，生條在陽春。",
            "成陰豈自取，為茂屬他辰。延詠留佳賞，山水變夕曛。"
        ],
        "notes": [
            ""
        ],
        "volume": "卷一百九十三",
        "no#": 53
    },
    {
        "title": "種瓜",
        "author": "韋應物",
        "biography": "",
        "paragraphs": [
            "率性方鹵莽，理生尤自疏。今年學種瓜，園圃多荒蕪。",
            "眾草同雨露，新苗獨翳如。直以春窘迫，過時不得鋤。",
            "田家笑枉費，日夕轉空虛。信非吾儕事，且讀古人書。"
        ],
        "notes": [
            ""
        ],
        "volume": "卷一百九十三",
        "no#": 54
    },
    {
        "title": "喜園中茶生",
        "author": "韋應物",
        "biography": "",
        "paragraphs": [
            "潔性不可汙，為飲滌塵煩。此物信靈味，本自出山原。",
            "聊因理郡餘，率爾植荒園。喜隨眾草長，得與幽人言。"
        ],
        "notes": [
            ""
        ],
        "volume": "卷一百九十三",
        "no#": 55
    },
    {
        "title": "移海榴",
        "author": "韋應物",
        "biography": "",
        "paragraphs": [
            "葉有苦寒色，山中霜霰多。雖此蒙陽景，移根意如何。"
        ],
        "notes": [
            ""
        ],
        "volume": "卷一百九十三",
        "no#": 56
    },
    {
        "title": "郡齋移杉",
        "author": "韋應物",
        "biography": "",
        "paragraphs": [
            "擢幹方數尺，幽姿已蒼然。結根西山寺，來植郡齋前。",
            "新含野露氣，稍靜高窗眠。雖為賞心遇，豈有岩中緣。"
        ],
        "notes": [
            ""
        ],
        "volume": "卷一百九十三",
        "no#": 57
    },
    {
        "title": "花徑",
        "author": "韋應物",
        "biography": "",
        "paragraphs": [
            "山花夾徑幽，古甃生苔澀。胡床理事餘，玉琴承露濕。",
            "朝與詩人賞，夜攜禪客入。自是塵外蹤，無令吏趨急。"
        ],
        "notes": [
            ""
        ],
        "volume": "卷一百九十三",
        "no#": 58
    },
    {
        "title": "慈恩寺南池秋荷詠",
        "author": "韋應物",
        "biography": "",
        "paragraphs": [
            "對殿含涼氣，裁規覆清沼。衰紅受露多，餘馥依人少。",
            "蕭蕭遠塵跡，颯颯淩秋曉。節謝客來稀，回塘方獨繞。"
        ],
        "notes": [
            ""
        ],
        "volume": "卷一百九十三",
        "no#": 59
    },
    {
        "title": "題桐葉",
        "author": "韋應物",
        "biography": "",
        "paragraphs": [
            "參差剪綠綺，瀟灑覆瓊柯。憶在灃東寺，偏書此葉多。"
        ],
        "notes": [
            ""
        ],
        "volume": "卷一百九十三",
        "no#": 60
    },
    {
        "title": "題石橋",
        "author": "韋應物",
        "biography": "",
        "paragraphs": [
            "遠學臨海嶠，橫此莓苔石。郡齋三四峰，如有靈仙跡。",
            "方愁暮雲滑，始照寒池碧。自與幽人期，逍遙竟朝夕。"
        ],
        "notes": [
            ""
        ],
        "volume": "卷一百九十三",
        "no#": 61
    },
    {
        "title": "池上",
        "author": "韋應物",
        "biography": "",
        "paragraphs": [
            "郡中臥病久，池上一來賒。榆柳飄枯葉，風雨倒橫查。"
        ],
        "notes": [
            ""
        ],
        "volume": "卷一百九十三",
        "no#": 62
    },
    {
        "title": "滁州西澗",
        "author": "韋應物",
        "biography": "",
        "paragraphs": [
            "獨憐幽草澗邊生，上有黃鸝深樹鳴。",
            "春潮帶雨晚來急，野渡無人舟自橫。"
        ],
        "notes": [
            ""
        ],
        "volume": "卷一百九十三",
        "no#": 63
    },
    {
        "title": "西塞山",
        "author": "韋應物",
        "biography": "",
        "paragraphs": [
            "勢從千里奔，直入江中斷。嵐橫秋塞雄，地束驚流滿。"
        ],
        "notes": [
            ""
        ],
        "volume": "卷一百九十三",
        "no#": 64
    },
    {
        "title": "山耕叟",
        "author": "韋應物",
        "biography": "",
        "paragraphs": [
            "蕭蕭垂白髮，默默詎知情。獨放寒林燒，多尋虎跡行。",
            "暮歸何處宿，來此空山耕。"
        ],
        "notes": [
            ""
        ],
        "volume": "卷一百九十三",
        "no#": 65
    },
    {
        "title": "上方僧",
        "author": "韋應物",
        "biography": "",
        "paragraphs": [
            "見月出東山，上方高處禪。空林無宿火，獨夜汲寒泉。",
            "不下藍溪寺，今年三十年。"
        ],
        "notes": [
            ""
        ],
        "volume": "卷一百九十三",
        "no#": 66
    },
    {
        "title": "煙際鐘",
        "author": "韋應物",
        "biography": "",
        "paragraphs": [
            "隱隱起何處，迢迢送落暉。蒼茫隨思遠，蕭散逐煙微。",
            "秋野寂雲晦，望山僧獨歸。"
        ],
        "notes": [
            ""
        ],
        "volume": "卷一百九十三",
        "no#": 67
    },
    {
        "title": "始聞夏蟬",
        "author": "韋應物",
        "biography": "",
        "paragraphs": [
            "徂夏暑未晏，蟬鳴景已曛。一聽知何處，高樹但侵雲。",
            "響悲遇衰齒，節謝屬離群。還憶郊園日，獨向澗中聞。"
        ],
        "notes": [
            ""
        ],
        "volume": "卷一百九十三",
        "no#": 68
    },
    {
        "title": "射雉",
        "author": "韋應物",
        "biography": "",
        "paragraphs": [
            "走馬上東岡，朝日照野田。野田雙雉起，翻射鬥回鞭。",
            "雖無百發中，聊取一笑妍。羽分繡臆碎，頭弛錦鞘懸。",
            "方將悅羈旅，非關學少年。弢弓一長嘯，憶在灞城阡。"
        ],
        "notes": [
            ""
        ],
        "volume": "卷一百九十三",
        "no#": 69
    },
    {
        "title": "夜聞獨鳥啼",
        "author": "韋應物",
        "biography": "",
        "paragraphs": [
            "失侶度山覓，投林舍北啼。今將獨夜意，偏知對影棲。"
        ],
        "notes": [
            ""
        ],
        "volume": "卷一百九十三",
        "no#": 70
    },
    {
        "title": "述園鹿",
        "author": "韋應物",
        "biography": "",
        "paragraphs": [
            "野性本難畜，玩習亦逾年。麑班始力直，麚角已蒼然。",
            "仰首嚼園柳，俯身飲清泉。見人若閒暇，蹶起忽低騫。",
            "茲獸有高貌，凡類寧比肩。不得遊山澤，局促誠可憐。"
        ],
        "notes": [
            ""
        ],
        "volume": "卷一百九十三",
        "no#": 71
    },
    {
        "title": "聞雁",
        "author": "韋應物",
        "biography": "",
        "paragraphs": [
            "故園眇何處，歸思方悠哉。淮南秋雨夜，高齋聞雁來。"
        ],
        "notes": [
            ""
        ],
        "volume": "卷一百九十三",
        "no#": 72
    },
    {
        "title": "子規啼",
        "author": "韋應物",
        "biography": "",
        "paragraphs": [
            "高林滴露夏夜清，南山子規啼一聲。",
            "鄰家孀婦抱兒泣，我獨輾轉何時明。"
        ],
        "notes": [
            ""
        ],
        "volume": "卷一百九十三",
        "no#": 73
    },
    {
        "title": "始建射侯",
        "author": "韋應物",
        "biography": "",
        "paragraphs": [
            "男子本懸弧，有志在四方。虎竹忝明命，熊侯始張惶。",
            "賓登時事畢，諸將備戎裝。星飛的屢破，鼓噪武更揚。",
            "曾習鄒魯學，亦陪鴛鷺翔。一朝願投筆，世難激中腸。"
        ],
        "notes": [
            ""
        ],
        "volume": "卷一百九十三",
        "no#": 74
    },
    {
        "title": "仙人祠",
        "author": "韋應物",
        "biography": "",
        "paragraphs": [
            "蒼岑古仙子，清廟閟華容。千載去寥廓，白雲遺舊蹤。",
            "歸來灞陵上，猶見最高峰。"
        ],
        "notes": [
            ""
        ],
        "volume": "卷一百九十三",
        "no#": 75
    },
    {
        "title": "鷓鴣啼",
        "author": "韋應物",
        "biography": "",
        "paragraphs": [
            "可憐鷓鴣飛，飛向樹南枝。南枝日照暖，北枝霜露滋。",
            "露滋不堪棲，使我夜常啼。願逢雲中鶴，銜我向寥廓。",
            "願作城上烏，一年生九雛。何不舊巢住，枝弱不得去。",
            "何意道苦辛，客子常畏人。"
        ],
        "notes": [
            ""
        ],
        "volume": "卷一百九十三",
        "no#": 76
    }
]