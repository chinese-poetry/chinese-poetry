[
    {
        "title": "螢詩",
        "author": "陸龜蒙",
        "biography": "",
        "paragraphs": [
            "肖翹雖振羽，戚促盡疑冰。風助流還急，煙遮點漸凝。",
            "不須輕列宿，才可擬孤燈。莫倚隋家事，曾煩下詔征。"
        ],
        "notes": [
            ""
        ],
        "volume": "卷六百二十二",
        "no#": 1
    },
    {
        "title": "蟬",
        "author": "陸龜蒙",
        "biography": "",
        "paragraphs": [
            "只憑風作使，全仰柳為都。一腹清何甚，雙翎薄更無。",
            "伴貂金換酒，並雀畫成圖。恐是千年恨，偏令落日呼。"
        ],
        "notes": [
            ""
        ],
        "volume": "卷六百二十二",
        "no#": 2
    },
    {
        "title": "秋熱",
        "author": "陸龜蒙",
        "biography": "",
        "paragraphs": [
            "自惜秋捐扇，今來意未衰。殷勤付柔握，淅瀝待清吹。",
            "午氣朱崖近，宵聲白羽隨。總如南國候，無複婕妤悲。"
        ],
        "notes": [
            ""
        ],
        "volume": "卷六百二十二",
        "no#": 3
    },
    {
        "title": "村中晚望",
        "author": "陸龜蒙",
        "biography": "",
        "paragraphs": [
            "抱杖柴門立，江村日易斜。雁寒猶憶侶，人病更離家。",
            "短鬢看成雪，雙眸舊有花。何須萬里外，即此是天涯。"
        ],
        "notes": [
            ""
        ],
        "volume": "卷六百二十二",
        "no#": 4
    },
    {
        "title": "四明山詩：石窗",
        "author": "陸龜蒙",
        "biography": "",
        "paragraphs": [
            "石窗何處見，萬仞倚晴虛。積靄迷青瑣，殘霞動綺疏。",
            "山應列圓嶠，宮便接方諸。只有三奔客，時來教隱書。"
        ],
        "notes": [
            ""
        ],
        "volume": "卷六百二十二",
        "no#": 5
    },
    {
        "title": "四明山詩：過雲",
        "author": "陸龜蒙",
        "biography": "",
        "paragraphs": [
            "相訪一程雲，雲深路僅分。嘯台隨日辨，樵斧帶風聞。",
            "曉著衣全濕，寒沖酒不醺。幾回歸思靜，仿佛見蘇君。"
        ],
        "notes": [
            ""
        ],
        "volume": "卷六百二十二",
        "no#": 6
    },
    {
        "title": "四明山詩：雲南",
        "author": "陸龜蒙",
        "biography": "",
        "paragraphs": [
            "雲南更有溪，丹礫盡無泥。藥有巴賨賣，枝多越鳥啼。",
            "夜清先月午，秋近少嵐迷。若得山顏住，芝zC手自攜。"
        ],
        "notes": [
            ""
        ],
        "volume": "卷六百二十二",
        "no#": 7
    },
    {
        "title": "四明山詩：雲北",
        "author": "陸龜蒙",
        "biography": "",
        "paragraphs": [
            "雲北是陽川，人家洞壑連。壇當星斗下，樓拶翠微邊。",
            "一半遙峰雨，三條古井煙。金庭如有路，應到左神天。"
        ],
        "notes": [
            ""
        ],
        "volume": "卷六百二十二",
        "no#": 8
    },
    {
        "title": "四明山詩：鹿亭",
        "author": "陸龜蒙",
        "biography": "",
        "paragraphs": [
            "鹿亭岩下置，時領白麛過。草細眠應久，泉香飲自多。",
            "認聲來月塢，尋跡到煙蘿。早晚吞金液，騎將上絳河。"
        ],
        "notes": [
            ""
        ],
        "volume": "卷六百二十二",
        "no#": 9
    },
    {
        "title": "四明山詩：樊榭",
        "author": "陸龜蒙",
        "biography": "",
        "paragraphs": [
            "樊榭何年築，人應白日飛。至今山客說，時駕玉麟歸。",
            "乳蒂緣松嫩，芝台出石微。憑欄虛目斷，不見羽華衣。"
        ],
        "notes": [
            ""
        ],
        "volume": "卷六百二十二",
        "no#": 10
    },
    {
        "title": "四明山詩：潺湲洞",
        "author": "陸龜蒙",
        "biography": "",
        "paragraphs": [
            "石淺洞門深，潺潺萬古音。似吹雙羽管，如奏落霞琴。",
            "倒穴漂龍沫，穿松濺鶴襟。何人乘月弄，應作上清吟。"
        ],
        "notes": [
            ""
        ],
        "volume": "卷六百二十二",
        "no#": 11
    },
    {
        "title": "四明山詩：青欞子",
        "author": "陸龜蒙",
        "biography": "",
        "paragraphs": [
            "山實號青欞，環岡次第生。外形堅綠殼，中味敵璚英。",
            "墮石樵兒拾，敲林宿鳥驚。亦應仙吏守，時取薦層城。"
        ],
        "notes": [
            ""
        ],
        "volume": "卷六百二十二",
        "no#": 12
    },
    {
        "title": "四明山詩：鞠侯",
        "author": "陸龜蒙",
        "biography": "",
        "paragraphs": [
            "何事鞠侯名，先封在四明。但為連臂飲，不作斷腸聲。",
            "野蔓垂纓細，寒泉佩玉清。滿林遊宦子，誰為作君卿。"
        ],
        "notes": [
            ""
        ],
        "volume": "卷六百二十二",
        "no#": 13
    },
    {
        "title": "奉和襲美贈魏處士五貺詩：五瀉舟",
        "author": "陸龜蒙",
        "biography": "",
        "paragraphs": [
            "樣自桐川得，詞因隱地成。好漁翁亦喜，新白鳥還驚。",
            "沙際擁江沫，渡頭橫雨聲。尚應嫌越相，遺禍不遺名。"
        ],
        "notes": [
            ""
        ],
        "volume": "卷六百二十二",
        "no#": 14
    },
    {
        "title": "奉和襲美贈魏處士五貺詩：華頂杖",
        "author": "陸龜蒙",
        "biography": "",
        "paragraphs": [
            "萬古陰崖雪，靈根不為枯。瘦於霜鶴脛，奇似黑龍須。",
            "拄訪譚玄客，持看潑墨圖。湖雲如有路，兼可到仙都。"
        ],
        "notes": [
            ""
        ],
        "volume": "卷六百二十二",
        "no#": 15
    },
    {
        "title": "奉和襲美贈魏處士五貺詩：太湖硯",
        "author": "陸龜蒙",
        "biography": "",
        "paragraphs": [
            "誰截小秋灘，閑窺四緒寬。繞為千嶂遠，深置一潭寒。",
            "坐久雲應出，詩成墨未幹。不知新博物，何處擬重刊。"
        ],
        "notes": [
            ""
        ],
        "volume": "卷六百二十二",
        "no#": 16
    },
    {
        "title": "奉和襲美贈魏處士五貺詩：烏龍養和",
        "author": "陸龜蒙",
        "biography": "",
        "paragraphs": [
            "養和名字好，偏寄道情深。所以親逋客，兼能助五禽。",
            "倚肩滄海望，鉤膝白雲吟。不是逍遙侶，誰知世外心。"
        ],
        "notes": [
            ""
        ],
        "volume": "卷六百二十二",
        "no#": 17
    },
    {
        "title": "奉和襲美贈魏處士五貺詩：訶陵尊",
        "author": "陸龜蒙",
        "biography": "",
        "paragraphs": [
            "魚骼匠成尊，猶殘海浪痕。外堪欺玳瑁，中可酌昆侖。",
            "水繞苔磯曲，山當草閣門。此中醒複醉，何必問乾坤。"
        ],
        "notes": [
            ""
        ],
        "volume": "卷六百二十二",
        "no#": 18
    },
    {
        "title": "奉酬襲美早春病中書事",
        "author": "陸龜蒙",
        "biography": "",
        "paragraphs": [
            "只貪詩調苦，不計病容生。我亦休文瘦，君能叔寶清。",
            "藥須勤一服，春莫累多情。欲入毗耶問，無人敵淨名。"
        ],
        "notes": [
            ""
        ],
        "volume": "卷六百二十二",
        "no#": 19
    },
    {
        "title": "又酬次韻",
        "author": "陸龜蒙",
        "biography": "",
        "paragraphs": [
            "從來多遠思，尤向靜中生。所以令心苦，還應是骨清。",
            "酒香偏入夢，花落又關情。積此風流事，爭無後世名。"
        ],
        "notes": [
            ""
        ],
        "volume": "卷六百二十二",
        "no#": 20
    },
    {
        "title": "奉酬襲美秋晚見題二首",
        "author": "陸龜蒙",
        "biography": "",
        "paragraphs": [
            "為愛晚窗明，門前亦懶行。圖書看得熟，鄰里見還生。",
            "鳥啄琴材響，僧傳藥味精。緣君多古思，攜手上空城。",
            "何事樂漁樵，巾車或倚橈。和詩盈古篋，賒酒半寒瓢。",
            "失雨園蔬赤，無風蚛葉凋。清言一相遺，吾道未全消。"
        ],
        "notes": [
            ""
        ],
        "volume": "卷六百二十二",
        "no#": 21
    },
    {
        "title": "奉和襲美初冬章上人院",
        "author": "陸龜蒙",
        "biography": "",
        "paragraphs": [
            "每伴來方丈，還如到四禪。菊承荒砌露，茶待遠山泉。",
            "畫古全無跡，林寒卻有煙。相看吟未竟，金磬已泠然。"
        ],
        "notes": [
            ""
        ],
        "volume": "卷六百二十二",
        "no#": 22
    },
    {
        "title": "襲美見題郊居十首，因次韻酬之以伸榮謝",
        "author": "陸龜蒙",
        "biography": "",
        "paragraphs": [
            "近來唯樂靜，移傍故城居。閑打修琴料，時封謝藥書。",
            "夜停江上鳥，晴曬篋中魚。出亦圖何事，無勞置棧車。",
            "倩人醫病樹，看僕補衡茅。散發還同阮，無心敢慕巢。",
            "簡便書露竹，尊待破霜匏。日好林間坐，煙蘿近欲交。",
            "倭僧留海紙，山匠制雲床。懶外應無敵，貧中直是王。",
            "池平鷗思喜，花盡蝶情忙。欲問新秋計，菱絲一畝強。",
            "故山空自擲，當路竟誰知。只有經時策，全無養拙資。",
            "病深憐灸客，炊晚信樵兒。謾欲陳風俗，周官未采詩。",
            "福地能容塹，玄關詎有扉。靜思瓊版字，閑洗鐵筇衣。",
            "鳥破涼煙下，人沖暮雨歸。故園秋草夢，猶記綠微微。",
            "水影沉魚器，鄰聲動緯車。燕輕捎墜葉，蜂懶臥燋花。",
            "說史評諸例，論兵到百家。明時如不用，歸去種桑麻。",
            "禹穴奇編缺，雷平異境殘。靜吟封籙檢，歸興削帆竿。",
            "白石堪為飯，青蘿好作冠。幾時當斗柄，同上步罡壇。",
            "強起披衣坐，徐行處暑天。上階來鬥雀，移樹去驚蟬。",
            "莫問鹽車駿，誰看醬瓿玄。黃金如可化，相近買雲泉。",
            "野入青蕪巷，陂侵白竹門。風高開栗刺，沙淺露芹根。",
            "迸鼠緣藤桁，饑烏立石盆。東吳雖不改，誰是武王孫。",
            "疏慵真有素，時勢盡無能。風月雖為敵，林泉幸未憎。",
            "酒材經夏闕，詩債待秋徴。只有君同癖，閑來對曲肱。"
        ],
        "notes": [
            ""
        ],
        "volume": "卷六百二十二",
        "no#": 23
    },
    {
        "title": "和張廣文賁旅泊吳門次韻",
        "author": "陸龜蒙",
        "biography": "",
        "paragraphs": [
            "高秋能叩觸，天籟忽成文。苦調雖潛倚，靈音自絕群。",
            "茅峰曾醮鬥，笠澤久眠雲。許伴山中躅，三年任一醺。"
        ],
        "notes": [
            ""
        ],
        "volume": "卷六百二十二",
        "no#": 24
    },
    {
        "title": "又次前韻酬廣文",
        "author": "陸龜蒙",
        "biography": "",
        "paragraphs": [
            "獨倚秋光岸，風漪學簟文。玄堪教鳳集，書好換鵝群。",
            "葉墮平臺月，香消古徑雲。強歌非白紵，聊以送餘醺。"
        ],
        "notes": [
            ""
        ],
        "volume": "卷六百二十二",
        "no#": 25
    },
    {
        "title": "送延陵張宰",
        "author": "陸龜蒙",
        "biography": "",
        "paragraphs": [
            "春盡未離關，之官亦似閑。不嫌請薄俸，為喜帶名山。",
            "默禱三真後，高吟十字還。只應江上鳥，時下訟庭間。"
        ],
        "notes": [
            ""
        ],
        "volume": "卷六百二十二",
        "no#": 26
    },
    {
        "title": "送人罷官歸茅山",
        "author": "陸龜蒙",
        "biography": "",
        "paragraphs": [
            "呼僮曉拂鞍，歸上大茅端。薄俸雖休入，明霞自足餐。",
            "暗霜松粒赤，疏雨草堂寒。又鑿中峰石，重修醮月壇。"
        ],
        "notes": [
            ""
        ],
        "volume": "卷六百二十二",
        "no#": 27
    },
    {
        "title": "立春日",
        "author": "陸龜蒙",
        "biography": "",
        "paragraphs": [
            "去年花落時，題作送春詩。自為重相見，應無今日悲。",
            "道孤逢識寡，身病買名遲。一夜東風起，開簾不敢窺。"
        ],
        "notes": [
            ""
        ],
        "volume": "卷六百二十二",
        "no#": 28
    },
    {
        "title": "中秋夜寄友生",
        "author": "陸龜蒙",
        "biography": "",
        "paragraphs": [
            "秋來一度滿，重見色難齊。獨坐猶過午，同吟不到西。",
            "疏芒唯鬥在，殘白合河迷。更憶前年望，孤舟泊大溪。"
        ],
        "notes": [
            ""
        ],
        "volume": "卷六百二十二",
        "no#": 29
    }
]