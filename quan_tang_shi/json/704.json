[
    {
        "title": "送僧歸北岩寺",
        "author": "黃滔",
        "biography": "",
        "paragraphs": [
            "北岩泉石清，本自高僧住。新松五十年，藤蘿成古樹。",
            "題詩昔佳士，清風二林喻。上智失扣關，多被浮名誤。",
            "蓮扃壓月澗，空美黃金布。江翻島嶼沈，木落樓臺露。",
            "伊餘東還際，每起煙霞慕。旋為儉府招，未得窮野步。",
            "西軒白雲閣，師辭洞庭寓。越城今送歸，心到焚香處。"
        ],
        "notes": [
            ""
        ],
        "volume": "卷七百零四",
        "no#": 1
    },
    {
        "title": "寓言",
        "author": "黃滔",
        "biography": "",
        "paragraphs": [
            "流年五十前，朝朝倚少年。流年五十後，日日侵皓首。",
            "非通非介人，誰論四十九。賢哉蘧伯玉，清風獨不朽。"
        ],
        "notes": [
            ""
        ],
        "volume": "卷七百零四",
        "no#": 2
    },
    {
        "title": "長安書事",
        "author": "黃滔",
        "biography": "",
        "paragraphs": [
            "終不離青山，誰道雲無心。卻是白雲士，有時出中林。",
            "昨日擎紫泥，明日要黃金。炎夏群木死，北海驚波深。",
            "伏蒲無一言，草疏賀德音。"
        ],
        "notes": [
            ""
        ],
        "volume": "卷七百零四",
        "no#": 3
    },
    {
        "title": "賈客",
        "author": "黃滔",
        "biography": "",
        "paragraphs": [
            "大舟有深利，滄海無淺波。利深波也深，君意竟如何。",
            "鯨鯢齒上路，何如少經過。"
        ],
        "notes": [
            ""
        ],
        "volume": "卷七百零四",
        "no#": 4
    },
    {
        "title": "寄友人",
        "author": "黃滔",
        "biography": "",
        "paragraphs": [
            "君愛桃李花，桃李花易飄。妾憐松柏色，松柏色難凋。",
            "當年識君初，指期非一朝。今辰見君意，日暮何蕭條。",
            "入門有勢利，孰能無囂囂。"
        ],
        "notes": [
            ""
        ],
        "volume": "卷七百零四",
        "no#": 5
    },
    {
        "title": "落花",
        "author": "黃滔",
        "biography": "",
        "paragraphs": [
            "落花辭高樹，最是愁人處。一一旋成泥，日暮有風雨。",
            "不如沙上蓬，根斷隨長風。飄然與道俱，無情任西東。"
        ],
        "notes": [
            ""
        ],
        "volume": "卷七百零四",
        "no#": 6
    },
    {
        "title": "寄徐正字夤",
        "author": "黃滔",
        "biography": "",
        "paragraphs": [
            "八月月如冰，登樓見姑射。美人隔千里，相思無羽駕。",
            "紅蘭裛露衰，誰以流光訝。何當詩一句，同吟祝玄化。"
        ],
        "notes": [
            ""
        ],
        "volume": "卷七百零四",
        "no#": 7
    },
    {
        "title": "秋夕貧居",
        "author": "黃滔",
        "biography": "",
        "paragraphs": [
            "聽歌桂席闌，下馬槐煙裏。豪門腐粱肉，窮巷思糠秕。",
            "孤燈照獨吟，半壁秋花死。遲明亦如晦，雞唱徒為爾。"
        ],
        "notes": [
            ""
        ],
        "volume": "卷七百零四",
        "no#": 8
    },
    {
        "title": "書懷寄友人",
        "author": "黃滔",
        "biography": "",
        "paragraphs": [
            "此生如孤燈，素心挑易盡。不及如頑石，非與磨礱近。",
            "常思揚子雲，五藏曾離身。寂寞一生中，千載空清芬。"
        ],
        "notes": [
            ""
        ],
        "volume": "卷七百零四",
        "no#": 9
    },
    {
        "title": "閨怨",
        "author": "黃滔",
        "biography": "",
        "paragraphs": [
            "妾家五嶺南，君戍三城北。雁來雖有書，衡陽越不得。",
            "別久情易料，豈在窺翰墨。塞上無煙花，寧思妾顏色。"
        ],
        "notes": [
            ""
        ],
        "volume": "卷七百零四",
        "no#": 10
    },
    {
        "title": "喜翁文堯員外病起",
        "author": "黃滔",
        "biography": "",
        "paragraphs": [
            "衛玠羊車懸，長卿駟馬姿。天嫌太端正，神乃減風儀。",
            "飲冰俾消渴，斷穀皆清羸。越僧誇艾炷，秦女隔花枝。",
            "自能論苦器，不假求良醫。驚殺漳濱鬼，錯與劉生隨。",
            "昨日已如虎，今朝謁荀池。揚鞭入王門，四面人熙熙。",
            "青桂任霜霰，尺璧無瑕疵。回塵卻惆悵，歸闕難遲遲。"
        ],
        "notes": [
            ""
        ],
        "volume": "卷七百零四",
        "no#": 11
    },
    {
        "title": "寄鄭縣李侍禦",
        "author": "黃滔",
        "biography": "",
        "paragraphs": [
            "古縣新煙火，東西入客詩。靜長如假日，貧更甚閒時。",
            "僧借松蘿住，人將雨雪期。三年一官罷，岳石看成碑。"
        ],
        "notes": [
            ""
        ],
        "volume": "卷七百零四",
        "no#": 12
    },
    {
        "title": "上李補闕",
        "author": "黃滔",
        "biography": "",
        "paragraphs": [
            "十洲非暫別，龍尾肯慵登。諫草封山藥，朝衣施衲僧。",
            "月留江客待，句曆釣船征。終恐林棲去，餐霞葉上升。"
        ],
        "notes": [
            ""
        ],
        "volume": "卷七百零四",
        "no#": 13
    },
    {
        "title": "送李山人往湘中",
        "author": "黃滔",
        "biography": "",
        "paragraphs": [
            "漢渚往湘川，乘流入遠天。新秋無岸水，明月有琴船。",
            "露坐應通曉，萍居恐來年。嶽峰千萬仞，知上嘯猿巔。"
        ],
        "notes": [
            ""
        ],
        "volume": "卷七百零四",
        "no#": 14
    },
    {
        "title": "書崔少府居",
        "author": "黃滔",
        "biography": "",
        "paragraphs": [
            "魯史蜀琴旁，陶然舉一觴。夕陽明島嶼，秋水淺池塘。",
            "世亂憐官替，家貧值歲荒。前峰亦曾宿，知有辟寒方。"
        ],
        "notes": [
            ""
        ],
        "volume": "卷七百零四",
        "no#": 15
    },
    {
        "title": "敷水盧校書",
        "author": "黃滔",
        "biography": "",
        "paragraphs": [
            "九霄無詔下，何事近清塵。宅帶松蘿僻，日唯猿鳥親。",
            "吟高仙掌月，期有洞庭人。莫問煙霞句，懸知見嶽神。"
        ],
        "notes": [
            ""
        ],
        "volume": "卷七百零四",
        "no#": 16
    },
    {
        "title": "寄漢上友人",
        "author": "黃滔",
        "biography": "",
        "paragraphs": [
            "襄漢多清景，東遊已不能。蒹葭照流水，風雨撲孤燈。",
            "獻賦聞新雁，思山見去僧。知君北來日，惆悵亦難勝。"
        ],
        "notes": [
            ""
        ],
        "volume": "卷七百零四",
        "no#": 17
    },
    {
        "title": "貽林鐸",
        "author": "黃滔",
        "biography": "",
        "paragraphs": [
            "終被春闈屈，低回至白頭。寄家僧許嶽，釣浦雨移洲。",
            "戰士曾憐善，豪門不信愁。王孫草還綠，何處擬羈遊。"
        ],
        "notes": [
            ""
        ],
        "volume": "卷七百零四",
        "no#": 18
    },
    {
        "title": "書懷",
        "author": "黃滔",
        "biography": "",
        "paragraphs": [
            "退耕逢歉歲，逐貢愧行朝。道在愁雖淺，吟勞鬢欲凋。",
            "破村虹入井，孤館客投魈。誰怕秋風起，聽蟬度渭橋。"
        ],
        "notes": [
            ""
        ],
        "volume": "卷七百零四",
        "no#": 19
    },
    {
        "title": "送陳明府歸衡陽",
        "author": "黃滔",
        "biography": "",
        "paragraphs": [
            "雛鶴兼留下，單車出柳煙。三年兩殊考，一日數離筵。",
            "久別湖波綠，相思嶽月圓。翠蘿曾隱處，定恐卻求仙。"
        ],
        "notes": [
            ""
        ],
        "volume": "卷七百零四",
        "no#": 20
    },
    {
        "title": "秋辭江南",
        "author": "黃滔",
        "biography": "",
        "paragraphs": [
            "灞陵橋上路，難負一年期。積雨鴻來夜，重江客去時。",
            "勞生多故疾，漸老少新知。惆悵都堂內，無門雪滯遺。"
        ],
        "notes": [
            ""
        ],
        "volume": "卷七百零四",
        "no#": 21
    },
    {
        "title": "入關旅次言懷",
        "author": "黃滔",
        "biography": "",
        "paragraphs": [
            "寸心唯自切，上國與誰期。月晦時風雨，秋深日別離。",
            "便休終未肯，已苦不能疑。獨愧商山路，千年四皓祠。"
        ],
        "notes": [
            ""
        ],
        "volume": "卷七百零四",
        "no#": 22
    },
    {
        "title": "貽李山人",
        "author": "黃滔",
        "biography": "",
        "paragraphs": [
            "野步愛江濱，江僧得見頻。新文無古集，往事有清塵。",
            "松竹寒時雨，池塘勝處春。定應雲雨內，陶謝是前身。"
        ],
        "notes": [
            ""
        ],
        "volume": "卷七百零四",
        "no#": 23
    },
    {
        "title": "寄邊上從事",
        "author": "黃滔",
        "biography": "",
        "paragraphs": [
            "斜日下孤城，長吟出點兵。羽書和客卷，邊思雜詩情。",
            "朔雪定鴻翼，西風嚴角聲。吟餘多獨坐，沙月對樓生。"
        ],
        "notes": [
            ""
        ],
        "volume": "卷七百零四",
        "no#": 24
    },
    {
        "title": "題東林寺元佑上人院",
        "author": "黃滔",
        "biography": "",
        "paragraphs": [
            "廬阜東林寺，良遊恥未曾。半生隨計吏，一日對禪僧。",
            "泉遠攜茶看，峰高結伴登。迷津出門是，子細問三乘。"
        ],
        "notes": [
            ""
        ],
        "volume": "卷七百零四",
        "no#": 25
    },
    {
        "title": "送陳樵下第東歸",
        "author": "黃滔",
        "biography": "",
        "paragraphs": [
            "青山烹茗石，滄海寄家船。雖得重吟曆，終難任意眠。",
            "砧疏連寺柳，風爽徹城泉。送目紅蕉外，來期已杳然。"
        ],
        "notes": [
            ""
        ],
        "volume": "卷七百零四",
        "no#": 26
    },
    {
        "title": "寄陳磻隱居",
        "author": "黃滔",
        "biography": "",
        "paragraphs": [
            "道經前輩許，名拔後時喧。虛左中興榜，無先北海尊。",
            "新文漢氏史，別墅謝公村。須到三征處，堂堂謁帝閽。"
        ],
        "notes": [
            ""
        ],
        "volume": "卷七百零四",
        "no#": 27
    },
    {
        "title": "寄林寬",
        "author": "黃滔",
        "biography": "",
        "paragraphs": [
            "相知四十年，故國與長安。俱喜今辰在，休論往歲難。",
            "海鳴秋日黑，山直夏風寒。終始前儒道，升沈盡一般。"
        ],
        "notes": [
            ""
        ],
        "volume": "卷七百零四",
        "no#": 28
    },
    {
        "title": "退居",
        "author": "黃滔",
        "biography": "",
        "paragraphs": [
            "老歸江上村，孤寂欲何言。世亂時人物，家貧後子孫。",
            "青山寒帶雨，古木夜啼猿。惆悵西川舉，戎裝度劍門。"
        ],
        "notes": [
            ""
        ],
        "volume": "卷七百零四",
        "no#": 29
    },
    {
        "title": "送友人邊游",
        "author": "黃滔",
        "biography": "",
        "paragraphs": [
            "銜杯國門外，分手見殘陽。何日還南越，今朝往北荒。",
            "砂城經雨壞，虜騎入秋狂。親詠關山月，歸吟鬢的霜。"
        ],
        "notes": [
            ""
        ],
        "volume": "卷七百零四",
        "no#": 30
    },
    {
        "title": "下第出京",
        "author": "黃滔",
        "biography": "",
        "paragraphs": [
            "還失禮官求，花時出雍州。一生為遠客，幾處未曾遊。",
            "故疾江南雨，單衣薊北秋。茫茫數年事，今日淚俱流。"
        ],
        "notes": [
            ""
        ],
        "volume": "卷七百零四",
        "no#": 31
    },
    {
        "title": "游東林寺",
        "author": "黃滔",
        "biography": "",
        "paragraphs": [
            "平生愛山水，下馬虎溪時。已到終嫌晚，重遊預作期。",
            "寺寒三伏雨，松偃數朝枝。翻譯如曾見，白蓮開舊池。"
        ],
        "notes": [
            ""
        ],
        "volume": "卷七百零四",
        "no#": 32
    },
    {
        "title": "贈懷光上人",
        "author": "黃滔",
        "biography": "",
        "paragraphs": [
            "謝城還擁入，師以接人勞。過午休齋慣，離經吐論高。",
            "頂寒拳素發，珠銳走紅絛。終憶泉山寺，聽猿看海濤。"
        ],
        "notes": [
            ""
        ],
        "volume": "卷七百零四",
        "no#": 33
    },
    {
        "title": "憶廬山舊游",
        "author": "黃滔",
        "biography": "",
        "paragraphs": [
            "前年入廬嶽，數宿在靈溪。殘燭松堂掩，孤峰月狖啼。",
            "平生為客老，勝境失雲棲。縱有重游日，煙霞會恐迷。"
        ],
        "notes": [
            ""
        ],
        "volume": "卷七百零四",
        "no#": 34
    },
    {
        "title": "別友人",
        "author": "黃滔",
        "biography": "",
        "paragraphs": [
            "莫恨東牆下，頻傷命不通。苦心如有感，他日自推公。",
            "雨夜扁舟發，花時別酒空。越山煙翠在，終愧臥雲翁。"
        ],
        "notes": [
            ""
        ],
        "volume": "卷七百零四",
        "no#": 35
    },
    {
        "title": "陳侍禦新居",
        "author": "黃滔",
        "biography": "",
        "paragraphs": [
            "幕客開新第，詞人遍有詩。山憐九仙近，石買太湖奇。",
            "樹勢想高日，地形誇得時。自然成避俗，休與白雲期。"
        ],
        "notes": [
            ""
        ],
        "volume": "卷七百零四",
        "no#": 36
    },
    {
        "title": "寄從兄璞",
        "author": "黃滔",
        "biography": "",
        "paragraphs": [
            "縱征終不起，相與避煙塵。待到中興日，同看上國春。",
            "新詩說人盡，舊宅落花頻。移覓深山住，啼猿作四鄰。"
        ],
        "notes": [
            ""
        ],
        "volume": "卷七百零四",
        "no#": 37
    },
    {
        "title": "寄李校書游簡寂觀",
        "author": "黃滔",
        "biography": "",
        "paragraphs": [
            "古觀雲溪上，孤懷永夜中。梧桐四更雨，山水一庭風。",
            "詩得如何句，仙游最勝宮。卻愁逢羽客，相與入煙空。"
        ],
        "notes": [
            ""
        ],
        "volume": "卷七百零四",
        "no#": 38
    },
    {
        "title": "寄友人山居",
        "author": "黃滔",
        "biography": "",
        "paragraphs": [
            "斷嶠滄江上，相思恨阻尋。高齋秋不掩，幾夜月當吟。",
            "落石有泉滴，盈庭無樹陰。茫茫名利內，何以拂塵襟。"
        ],
        "notes": [
            ""
        ],
        "volume": "卷七百零四",
        "no#": 39
    },
    {
        "title": "上刑部盧員外",
        "author": "黃滔",
        "biography": "",
        "paragraphs": [
            "誰識在官意，開門樹色間。尋幽頻宿寺，乞假擬歸山。",
            "半白侵吟鬢，微紅見藥顏。不知琴月夜，幾客得同閑。"
        ],
        "notes": [
            ""
        ],
        "volume": "卷七百零四",
        "no#": 40
    },
    {
        "title": "送友人游邊",
        "author": "黃滔",
        "biography": "",
        "paragraphs": [
            "虜酒不能濃，縱傾愁亦重。關河初落日，霜雪下窮冬。",
            "野燒枯蓬旋，沙風匹馬沖。薊門無易過，千里斷人蹤。"
        ],
        "notes": [
            ""
        ],
        "volume": "卷七百零四",
        "no#": 41
    },
    {
        "title": "和友人酬寄",
        "author": "黃滔",
        "biography": "",
        "paragraphs": [
            "新發煙霞詠，高人得以傳。吟銷松際雨，冷咽石間泉。",
            "大國兵戈日，故鄉饑饉年。相逢江海上，寧免一潸然。"
        ],
        "notes": [
            ""
        ],
        "volume": "卷七百零四",
        "no#": 42
    },
    {
        "title": "下第",
        "author": "黃滔",
        "biography": "",
        "paragraphs": [
            "昨夜孤燈下，闌幹泣數行。辭家從早歲，落第在初場。",
            "青草湖田改，單車客路忙。何人立功業，新命到封王。"
        ],
        "notes": [
            ""
        ],
        "volume": "卷七百零四",
        "no#": 43
    },
    {
        "title": "過商山",
        "author": "黃滔",
        "biography": "",
        "paragraphs": [
            "燕雁一來後，人人盡到關。如何沖臘雪，獨自過商山。",
            "羸馬高坡下，哀猿絕壁間。此心無處說，鬢向少年斑。"
        ],
        "notes": [
            ""
        ],
        "volume": "卷七百零四",
        "no#": 44
    },
    {
        "title": "旅懷",
        "author": "黃滔",
        "biography": "",
        "paragraphs": [
            "蕭颯聞風葉，驚時不自堪。宦名中夜切，人事長年諳。",
            "古畫僧留與，新知客遇談。鄉心隨去雁，一一到江南。"
        ],
        "notes": [
            ""
        ],
        "volume": "卷七百零四",
        "no#": 45
    },
    {
        "title": "冬暮山舍喜標上人見訪",
        "author": "黃滔",
        "biography": "",
        "paragraphs": [
            "寂寞三冬杪，深居業盡拋。徑鬆開雪後，砌竹忽僧敲。",
            "茗汲冰銷溜，爐燒鵲去巢。共談慵僻意，微日下林梢。"
        ],
        "notes": [
            ""
        ],
        "volume": "卷七百零四",
        "no#": 46
    },
    {
        "title": "關中言懷",
        "author": "黃滔",
        "biography": "",
        "paragraphs": [
            "三秦五嶺意，不得不依然。跡寓枯槐曲，業蕪芳草川。",
            "花當落第眼，雨暗出城天。層閣浮雲外，何人動管弦。"
        ],
        "notes": [
            ""
        ],
        "volume": "卷七百零四",
        "no#": 47
    },
    {
        "title": "題友人山居",
        "author": "黃滔",
        "biography": "",
        "paragraphs": [
            "到君棲跡所，竹徑與衡門。亦在乾坤內，獨無塵俗喧。",
            "新泉浮石蘚，崩壁露松根。更說尋僧處，孤峰上嘯猿。"
        ],
        "notes": [
            ""
        ],
        "volume": "卷七百零四",
        "no#": 48
    },
    {
        "title": "寄敷水盧校書",
        "author": "黃滔",
        "biography": "",
        "paragraphs": [
            "諫省垂清論，仙曹豈久臨。雖專良史業，未畏直臣心。",
            "路入丹霄近，家藏華嶽深。還如韓吏部，誰不望知音。"
        ],
        "notes": [
            ""
        ],
        "volume": "卷七百零四",
        "no#": 49
    },
    {
        "title": "贈明州霍員外",
        "author": "黃滔",
        "biography": "",
        "paragraphs": [
            "惠化如施雨，鄰州亦可依。正衙無吏近，高會覺人稀。",
            "海日旗邊出，沙禽角外歸。四明多隱客，閑約到岩扉。"
        ],
        "notes": [
            ""
        ],
        "volume": "卷七百零四",
        "no#": 50
    },
    {
        "title": "題友人山齋",
        "author": "黃滔",
        "biography": "",
        "paragraphs": [
            "疏竹漏斜暉，庭間陰複遺。句成苔石茗，吟弄雪窗棋。",
            "沙草泉經澀，林齋客集遲。西風虛見逼，未擬問京師。"
        ],
        "notes": [
            ""
        ],
        "volume": "卷七百零四",
        "no#": 51
    },
    {
        "title": "書事",
        "author": "黃滔",
        "biography": "",
        "paragraphs": [
            "望歲心空切，耕夫盡把弓。千家數人在，一稅十年空。",
            "沒陣風沙黑，燒城水陸紅。飛章奏西蜀，明詔與殊功。"
        ],
        "notes": [
            ""
        ],
        "volume": "卷七百零四",
        "no#": 52
    },
    {
        "title": "題山居逸人",
        "author": "黃滔",
        "biography": "",
        "paragraphs": [
            "十畝餘蘆葦，新秋看雪霜。世人誰到此，塵念自應忘。",
            "斜日風收釣，深秋雨信梁。不知雙闕下，何以謂軒裳。"
        ],
        "notes": [
            ""
        ],
        "volume": "卷七百零四",
        "no#": 53
    },
    {
        "title": "題鄭山人居",
        "author": "黃滔",
        "biography": "",
        "paragraphs": [
            "履跡遍莓苔，幽枝間藥裁。枯杉擎雪朵，破牖觸風開。",
            "泉自孤峰落，人從諸洞來。終期宿清夜，斟茗說天臺。"
        ],
        "notes": [
            ""
        ],
        "volume": "卷七百零四",
        "no#": 54
    },
    {
        "title": "秋晚山居",
        "author": "黃滔",
        "biography": "",
        "paragraphs": [
            "爽氣遍搜空，難堪倚望中。孤煙愁落日，高木病西風。",
            "山寂樵聲出，露涼蟬思窮。此時塵外事，幽默幾人同。"
        ],
        "notes": [
            ""
        ],
        "volume": "卷七百零四",
        "no#": 55
    },
    {
        "title": "游山",
        "author": "黃滔",
        "biography": "",
        "paragraphs": [
            "洞門穿瀑布，塵世豈能通。曾有遊山客，來逢采藥翁。",
            "異花尋複失，幽徑躡還窮。擬作經宵計，風雷立滿空。"
        ],
        "notes": [
            ""
        ],
        "volume": "卷七百零四",
        "no#": 56
    },
    {
        "title": "題王侍禦宅內亭子",
        "author": "黃滔",
        "biography": "",
        "paragraphs": [
            "俗間塵外境，郭內宅中亭。或有人家創，還無蓮幕馨。",
            "石曾湖岸見，琴誤岳樓聽。來客頻頻說，終須作畫屏。"
        ],
        "notes": [
            ""
        ],
        "volume": "卷七百零四",
        "no#": 57
    },
    {
        "title": "題道成上人院",
        "author": "黃滔",
        "biography": "",
        "paragraphs": [
            "花宮城郭內，師住亦清涼。何必天臺寺，幽禪瀑布房。",
            "簟舒湘竹滑，茗煮蜀芽香。更看道高處，君侯題翠梁。"
        ],
        "notes": [
            ""
        ],
        "volume": "卷七百零四",
        "no#": 58
    },
    {
        "title": "貧居冬杪",
        "author": "黃滔",
        "biography": "",
        "paragraphs": [
            "數塞未求通，吾非學養蒙。窮居歲杪雨，孤坐夜深風。",
            "年長慚昭代，才微辱至公。還愁把春酒，雙淚汙杯中。"
        ],
        "notes": [
            ""
        ],
        "volume": "卷七百零四",
        "no#": 59
    },
    {
        "title": "貽張蠙",
        "author": "黃滔",
        "biography": "",
        "paragraphs": [
            "夢思非一日，攜手卻淒涼。詩見江南雹，遊經塞北霜。",
            "驅車先五漏，把菊後重陽。惆悵天邊桂，誰教歲歲香。"
        ],
        "notes": [
            ""
        ],
        "volume": "卷七百零四",
        "no#": 60
    },
    {
        "title": "晚春關中",
        "author": "黃滔",
        "biography": "",
        "paragraphs": [
            "忍曆通莊出，東風舞酒旗。百花無看處，三月到殘時。",
            "游塞聞兵起，還吳值歲饑。定唯荒寺裏，坐與噪蟬期。"
        ],
        "notes": [
            ""
        ],
        "volume": "卷七百零四",
        "no#": 61
    },
    {
        "title": "河梁",
        "author": "黃滔",
        "biography": "",
        "paragraphs": [
            "五原人走馬，昨夜到京師。繡戶新夫婦，河梁生別離。",
            "隴花開不豔，羌笛靜猶悲。惆悵良哉輔，鏘鏘立鳳池。"
        ],
        "notes": [
            ""
        ],
        "volume": "卷七百零四",
        "no#": 62
    },
    {
        "title": "送翁拾遺",
        "author": "黃滔",
        "biography": "",
        "paragraphs": [
            "還家俄赴闕，別思肯淒淒。山坐軺車看，詩持諫筆題。",
            "天開中國大，地設四維低。拜舞吾君後，青雲更有梯。"
        ],
        "notes": [
            ""
        ],
        "volume": "卷七百零四",
        "no#": 63
    },
    {
        "title": "逢友人",
        "author": "黃滔",
        "biography": "",
        "paragraphs": [
            "彼此若飄蓬，二年何所從。帝都秋未入，江館夜相逢。",
            "瘴嶺行沖夏，邊沙住隔冬。旅愁論未盡，古寺扣晨鐘。"
        ],
        "notes": [
            ""
        ],
        "volume": "卷七百零四",
        "no#": 64
    },
    {
        "title": "寄湘中鄭明府",
        "author": "黃滔",
        "biography": "",
        "paragraphs": [
            "縣與白雲連，滄洲況縣前。岳僧同夜坐，江月看秋圓。",
            "琴拂莎庭石，茶擔乳洞泉。莫耽雲水興，疲俗待君痊。"
        ],
        "notes": [
            ""
        ],
        "volume": "卷七百零四",
        "no#": 65
    },
    {
        "title": "寄少常盧同年",
        "author": "黃滔",
        "biography": "",
        "paragraphs": [
            "官拜少常休，青緺換鹿裘狂歌離樂府，醉夢到瀛洲。",
            "古器岩耕得，神方客謎留。清溪莫沈釣，王者或畋遊。"
        ],
        "notes": [
            ""
        ],
        "volume": "卷七百零四",
        "no#": 66
    },
    {
        "title": "傷翁外甥",
        "author": "黃滔",
        "biography": "",
        "paragraphs": [
            "江頭去時路，歸客幾紛紛。獨在異鄉歿，若為慈母聞。",
            "青春成大夜，新雨壞孤墳。應作芝蘭出，泉台月桂分。"
        ],
        "notes": [
            ""
        ],
        "volume": "卷七百零四",
        "no#": 67
    },
    {
        "title": "東山之遊未遂漸逼行期作四十字奉寄翁文堯員外",
        "author": "黃滔",
        "biography": "",
        "paragraphs": [
            "軺車難久駐，須到別離時。北闕定歸去，東山空作期。",
            "綠苔勞掃徑，丹鳳欲銜詞。楊柳開帆岸，今朝淚已垂。"
        ],
        "notes": [
            ""
        ],
        "volume": "卷七百零四",
        "no#": 68
    }
]