[
    {
        "title": "詠漢高祖",
        "author": "王珪",
        "biography": "",
        "paragraphs": [
            "漢祖起豐沛，乘運以躍鱗。手奮三尺劍，西滅無道秦。",
            "十月五星聚，七年四海賓。高抗威宇宙，貴有天下人。",
            "憶昔與項王，契闊時未伸。鴻門既薄蝕，滎陽亦蒙塵。",
            "蟣虱生介胄，將卒多苦辛。爪牙驅信越，腹心謀張陳。",
            "赫赫西楚國，化為丘與榛。"
        ],
        "notes": [
            ""
        ],
        "volume": "卷三十",
        "no#": 1
    },
    {
        "title": "詠淮陰侯",
        "author": "王珪",
        "biography": "",
        "paragraphs": [
            "秦王日凶慝，豪傑爭共亡。信亦胡為者，劍歌從項梁。",
            "項羽不能用，脫身歸漢王。道契君臣合，時來名位彰。",
            "北討燕承命，東驅楚絕糧。斬龍堰濉水，擒豹熸夏陽。",
            "功成享天祿，建旗還南昌。千金答漂母，百錢酬下鄉。",
            "吉凶成糾纏，倚伏難預詳。弓藏狡兔盡，慷慨念心傷。"
        ],
        "notes": [
            ""
        ],
        "volume": "卷三十",
        "no#": 2
    },
    {
        "title": "早春桂林殿應詔",
        "author": "陳叔達",
        "biography": "",
        "paragraphs": [
            "金鋪照春色，玉律動年華。朱樓雲似蓋，丹桂雪如花。",
            "水岸銜階轉，風條出柳斜。輕輿臨太液，湛露酌流霞。"
        ],
        "notes": [
            ""
        ],
        "volume": "卷三十",
        "no#": 3
    },
    {
        "title": "後渚置酒",
        "author": "陳叔達",
        "biography": "",
        "paragraphs": [
            "大渚初驚夜，中流沸鼓鼙。寒沙滿曲浦，夕霧上邪溪。",
            "岸廣鳧飛急，雲深雁度低。嚴關猶未遂，此夕待晨雞。"
        ],
        "notes": [
            ""
        ],
        "volume": "卷三十",
        "no#": 4
    },
    {
        "title": "聽鄰人琵琶",
        "author": "陳叔達",
        "biography": "",
        "paragraphs": [
            "本是龍門桐，因妍入漢宮。香緣羅袖裏，聲逐朱弦中。",
            "雖有相思韻，翻將入塞同。關山臨卻月，花蕊散回風。",
            "為將金穀引，添令曲未終。"
        ],
        "notes": [
            ""
        ],
        "volume": "卷三十",
        "no#": 5
    },
    {
        "title": "州城西園入齋祠社",
        "author": "陳叔達",
        "biography": "",
        "paragraphs": [
            "升壇預潔祀，詰早肅分司。達氣風霜積，登光日色遲。",
            "農教先八政，陽和秩四時。祈年服垂冕，告幣動褰帷。",
            "瘞地尊餘奠，人天庶有資。椒蘭卒清酌，簠簋徹香萁。",
            "折俎分歸胙，充庭降受厘。方憑知禮節，況奉化雍熙。"
        ],
        "notes": [
            ""
        ],
        "volume": "卷三十",
        "no#": 6
    },
    {
        "title": "春首",
        "author": "陳叔達",
        "biography": "",
        "paragraphs": [
            "雪花聯玉樹，冰彩散瑤池。翔禽遙出沒，積翠遠參差。"
        ],
        "notes": [
            ""
        ],
        "volume": "卷三十",
        "no#": 7
    },
    {
        "title": "初年",
        "author": "陳叔達",
        "biography": "",
        "paragraphs": [
            "和風起天路，嚴氣消冰井。索索枝未柔，厭厭漏猶永。"
        ],
        "notes": [
            ""
        ],
        "volume": "卷三十",
        "no#": 8
    },
    {
        "title": "詠菊",
        "author": "陳叔達",
        "biography": "",
        "paragraphs": [
            "霜間開紫蒂，露下發金英。但令逢採摘，寧辭獨晚榮。"
        ],
        "notes": [
            ""
        ],
        "volume": "卷三十",
        "no#": 9
    },
    {
        "title": "自君之出矣",
        "author": "陳叔達",
        "biography": "",
        "paragraphs": [
            "自君之出矣，紅顏轉憔悴。思君如明燭，煎心且銜淚。",
            "自君之出矣，明鏡罷紅妝。思君如夜燭，煎淚幾千行。"
        ],
        "notes": [
            ""
        ],
        "volume": "卷三十",
        "no#": 10
    },
    {
        "title": "賦飲馬長城窟",
        "author": "袁朗",
        "biography": "",
        "paragraphs": [
            "朔風動秋草，清蹕長安道。長城連不窮，所以隔華戎。",
            "規模惟聖作，負荷曉成功。鳥庭已向內，龍荒更鑿空。",
            "玉關塵卷靜，金微路已通。湯征隨北怨，舜詠起南風。",
            "畫地功初立，綏邊事雲集。朝服踐狼居，凱歌旋馬邑。",
            "山響傳鳳吹，霜華藻瓊鈒。屬國擁節歸，單于款關入。",
            "日落寒風起，驚蓬被原隰。零落葉已寒，河流清且急。",
            "四時徭役盡，千載干戈戢。太平今若斯，汗馬竟無施。",
            "唯當事筆硯，歸去草封禪。"
        ],
        "notes": [
            ""
        ],
        "volume": "卷三十",
        "no#": 11
    },
    {
        "title": "和洗掾登城南阪望京邑",
        "author": "袁朗",
        "biography": "",
        "paragraphs": [
            "二華連陌塞，九隴統金方。奧區稱富貴，重險擅雄強。",
            "龍飛灞水上，鳳集岐山陽。神皋多瑞跡，列代有興王。",
            "我後膺靈命，爰求宅茲土。宸居法太微，建國資天府。",
            "玄風葉黎庶，德澤浸區宇。醒醉各相扶，謳歌從聖主。",
            "南登少陵岸，還望帝城中。帝城何鬱鬱，佳氣乃蔥蔥。",
            "金鳳淩綺觀，璿題敞蘭宮。複道東西合，交衢南北通。",
            "萬國朝前殿，群公議宣室。鳴佩含早風，華蟬曜朝日。",
            "柏梁宴初罷，千鐘歡未畢。端拱肅岩廊，思賢聽琴瑟。",
            "逶迤萬雉列，隱軫千閭布。飛甍夾禦溝，曲台臨上路。",
            "處處歌鐘鳴，喧闐車馬度。日落長楸間，含情兩相顧。",
            "是月冬之季，陰寒晝不開。驚風四面集，飛雪千里回。",
            "狐白登廊廟，牛衣出草萊。詎知韓長孺，無複重然灰。"
        ],
        "notes": [
            ""
        ],
        "volume": "卷三十",
        "no#": 12
    },
    {
        "title": "秋日應詔",
        "author": "袁朗",
        "biography": "",
        "paragraphs": [
            "玉樹涼風舉，金塘細草萎。葉落商飆觀，鴻歸明月池。",
            "迎寒桂酒熟，含露菊花垂。一奉章台宴，千秋長願斯。"
        ],
        "notes": [
            ""
        ],
        "volume": "卷三十",
        "no#": 13
    },
    {
        "title": "秋夜獨坐",
        "author": "袁朗",
        "biography": "",
        "paragraphs": [
            "危弦斷客心，虛彈落驚禽。新秋百慮淨，獨夜九愁深。",
            "枯蓬唯逐吹，墜葉不歸林。如何悲此曲，坐作白頭吟。"
        ],
        "notes": [
            ""
        ],
        "volume": "卷三十",
        "no#": 14
    },
    {
        "title": "出塞曲",
        "author": "竇威",
        "biography": "",
        "paragraphs": [
            "匈奴屢不平，漢將欲縱橫。看雲方結陣，卻月始連營。",
            "潛軍度馬邑，揚旆掩龍城。會勒燕然石，方傳車騎名。"
        ],
        "notes": [
            ""
        ],
        "volume": "卷三十",
        "no#": 15
    },
    {
        "title": "新曲二首",
        "author": "長孫無忌",
        "biography": "",
        "paragraphs": [
            "儂阿家住朝歌下，早傳名。結伴來游淇水上，舊長情。",
            "玉佩金鈿隨步遠，雲羅霧縠逐風輕。轉目機心懸自許，",
            "回雪淩波遊洛浦，遇陳王。婉約娉婷工語笑，侍蘭房。",
            "芙蓉綺帳還開掩，翡翠珠被爛齊光。長願今宵奉顏色，"
        ],
        "notes": [
            ""
        ],
        "volume": "卷三十",
        "no#": 16
    },
    {
        "title": "灞橋待李將軍",
        "author": "長孫無忌",
        "biography": "",
        "paragraphs": [
            "颯颯風葉下，遙遙煙景曛。霸陵無醉尉，誰滯李將軍。"
        ],
        "notes": [
            ""
        ],
        "volume": "卷三十",
        "no#": 17
    },
    {
        "title": "奉和正日臨朝",
        "author": "顏師古",
        "biography": "",
        "paragraphs": [
            "七府璿衡始，三元寶曆新。負扆延百辟，垂旒禦九賓。",
            "肅肅皆鵷鷺，濟濟盛簪紳。天涯致重譯，日域獻奇珍。"
        ],
        "notes": [
            ""
        ],
        "volume": "卷三十",
        "no#": 18
    },
    {
        "title": "召拜御史大夫贈袁天綱",
        "author": "杜淹",
        "biography": "",
        "paragraphs": [
            "伊呂深可慕，松喬定是虛。系風終不得，脫屣欲安如。",
            "且珍紈素美，當與薜蘿疏。既逢楊得意，非複久閒居。"
        ],
        "notes": [
            ""
        ],
        "volume": "卷三十",
        "no#": 19
    },
    {
        "title": "詠寒食鬥雞應秦王教",
        "author": "杜淹",
        "biography": "",
        "paragraphs": [
            "寒食東郊道，揚鞲競出籠。花冠初照日，芥羽正生風。",
            "顧敵知心勇，先鳴覺氣雄。長翹頻掃陣，利爪屢通中。",
            "飛毛遍綠野，灑血漬芳叢。雖然百戰勝，會自不論功。"
        ],
        "notes": [
            ""
        ],
        "volume": "卷三十",
        "no#": 20
    },
    {
        "title": "寄贈齊公",
        "author": "杜淹",
        "biography": "",
        "paragraphs": [
            "冠蓋游梁日，詩書問志年。佩蘭長阪上，攀桂小山前。",
            "結交澹若水，履道直如弦。此歡終未極，於茲獨播遷。",
            "赭衣登蜀道，白首別秦川。淚隨溝水逝，心逐曉旌懸。",
            "去去逾千里，悠悠隔九天。郊野間長薄，城闕隱凝煙。",
            "關門共月對，山路與雲連。此時寸心裏，難用尺書傳。"
        ],
        "notes": [
            ""
        ],
        "volume": "卷三十",
        "no#": 21
    }
]