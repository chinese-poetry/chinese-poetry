[
    {
        "title": "夜寒寄盧給事二首",
        "author": "貫休",
        "biography": "",
        "paragraphs": [
            "刻羽流商否，霜風動地吹。邇來唯自惜，知合是誰知。",
            "塹雪消難盡，鄰僧睡太奇。知音不可得，始為一吟之。",
            "心苦味不苦，世衰吾道微。清如吞雪雹，誰把比珠璣。",
            "作者相收拾，常人任是非。舊居滄海上，歸去即應歸。"
        ],
        "notes": [
            ""
        ],
        "volume": "卷八百三十一",
        "no#": 1
    },
    {
        "title": "送葉蒙赴舉",
        "author": "貫休",
        "biography": "",
        "paragraphs": [
            "年年屈複屈，惆悵曲江湄。自古身榮者，多非年少時。",
            "空囊投刺遠，大雪入關遲。來歲還公道，平人不用疑。"
        ],
        "notes": [
            ""
        ],
        "volume": "卷八百三十一",
        "no#": 2
    },
    {
        "title": "聞王慥常侍卒三首",
        "author": "貫休",
        "biography": "",
        "paragraphs": [
            "世亂君巡狩，清賢又告亡。星辰皆有角，日月略無光。",
            "金柱連天折，瑤階被賊荒。令人轉惆悵，無路問蒼蒼。",
            "宗社運微衰，山摧甘井枯。不知千載後，更有此人無。",
            "政入龔黃甲，詩輕沈宋徒。受恩酬未得，不覺只長籲。",
            "儻在扶天步，重興古國風。還如齊晏子，再見狄梁公。",
            "棠樹梅溪北，佳城舜廟東。誰修循吏傳，對此莫匆匆。"
        ],
        "notes": [
            ""
        ],
        "volume": "卷八百三十一",
        "no#": 3
    },
    {
        "title": "秋晚野步",
        "author": "貫休",
        "biography": "",
        "paragraphs": [
            "藤屨兼閩竹，吟行一水傍。樹涼蟬不少，溪斷路多荒。",
            "燒岳陰風起，田家濁酒香。登高吟更苦，微月出蒼茫。"
        ],
        "notes": [
            ""
        ],
        "volume": "卷八百三十一",
        "no#": 4
    },
    {
        "title": "聞大願和尚順世三首",
        "author": "貫休",
        "biography": "",
        "paragraphs": [
            "王室今如毀，仍聞喪我師。古容圖得否，內院去無疑。",
            "嶽鬼月中哭，松龕雪次隳。直須文五色，始可立高碑。",
            "鄴衛松杉外，芝蘭季孟間。盡希重詔出，只待六龍還。",
            "不疾成千古，令焚動四山。感恩終有淚，遙寄水潺潺。",
            "師稟盡名卿，孤峰老稱情。若遊三點外，爭把七賢平。",
            "苦霧埋空室，啼猿有咽聲。今朝益惆悵，曾沐下床迎。"
        ],
        "notes": [
            ""
        ],
        "volume": "卷八百三十一",
        "no#": 5
    },
    {
        "title": "聞葉蒙及第",
        "author": "貫休",
        "biography": "",
        "paragraphs": [
            "憶昨送君詩，平人不用疑。吾徒若不得，天道即應私。",
            "塵土茫茫曉，麟龍草草騎。相思不可見，又是落花時。"
        ],
        "notes": [
            ""
        ],
        "volume": "卷八百三十一",
        "no#": 6
    },
    {
        "title": "送僧之靈夏",
        "author": "貫休",
        "biography": "",
        "paragraphs": [
            "舊識為邊帥，師遊勝事兼。連天唯白草，野餅有紅鹽。",
            "蕃近風多勃，河渾磧半淹。因知心似月，處處有人瞻。"
        ],
        "notes": [
            ""
        ],
        "volume": "卷八百三十一",
        "no#": 7
    },
    {
        "title": "書無相道人庵",
        "author": "貫休",
        "biography": "",
        "paragraphs": [
            "造化太茫茫，端居紫石房。心遺無句句，頂處有霜霜。",
            "白鹿眠枯葉，清泉灑毳囊。寄言疑未決，須道雪溪旁。"
        ],
        "notes": [
            ""
        ],
        "volume": "卷八百三十一",
        "no#": 8
    },
    {
        "title": "明進士北齋避暑",
        "author": "貫休",
        "biography": "",
        "paragraphs": [
            "相訪多沖雨，由來德有鄰。捲簾繁暑退，濕樹一蟬新。",
            "道在誰為主，吾衰自有因。只應江海上，還作狎鷗人。"
        ],
        "notes": [
            ""
        ],
        "volume": "卷八百三十一",
        "no#": 9
    },
    {
        "title": "晚春寄吳融、于競二侍郎",
        "author": "貫休",
        "biography": "",
        "paragraphs": [
            "白頭為遠客，常憶白雲間。只覺老轉老，不知閑是閑。",
            "花含宜細雨，室冷是深山。唯有霜台客，依依是往還。"
        ],
        "notes": [
            ""
        ],
        "volume": "卷八百三十一",
        "no#": 10
    },
    {
        "title": "喜不思上人來",
        "author": "貫休",
        "biography": "",
        "paragraphs": [
            "沃州那不住，一別許多時。幾度懷君夜，相逢出夢遲。",
            "瓶擔千丈瀑，偈是七言詩。若向羅浮去，伊餘亦願隨。"
        ],
        "notes": [
            ""
        ],
        "volume": "卷八百三十一",
        "no#": 11
    },
    {
        "title": "秋懷赤松道士",
        "author": "貫休",
        "biography": "",
        "paragraphs": [
            "仙觀在雲端，相思星斗寒。常憐呼鶴易，卻恨見君難。",
            "石罅青蛇濕，風榸白菌幹。終期花月下，壇上聽君彈。"
        ],
        "notes": [
            ""
        ],
        "volume": "卷八百三十一",
        "no#": 12
    },
    {
        "title": "送劉逖赴閩辟",
        "author": "貫休",
        "biography": "",
        "paragraphs": [
            "離亂生涯盡，依劉是見機。從來吟太苦，不得力還稀。",
            "路入閩山熟，江浮瘴雨肥。何須折楊柳，相送已依依。"
        ],
        "notes": [
            ""
        ],
        "volume": "卷八百三十一",
        "no#": 13
    },
    {
        "title": "苦雨中作",
        "author": "貫休",
        "biography": "",
        "paragraphs": [
            "通宵複連夕，其狀只如傾。卻遣思山者，忽然嫌水聲。",
            "好花飄草盡，古壁欲雲生。不奈天難問，迢迢遠客情。"
        ],
        "notes": [
            ""
        ],
        "volume": "卷八百三十一",
        "no#": 14
    },
    {
        "title": "送僧歸日本",
        "author": "貫休",
        "biography": "",
        "paragraphs": [
            "焚香祝海靈，開眼夢中行。得達即便是，無生可作輕。",
            "流黃山火著，碇石索雷鳴。想到夷王禮，還為上寺迎。"
        ],
        "notes": [
            ""
        ],
        "volume": "卷八百三十一",
        "no#": 15
    },
    {
        "title": "贈信安鄭道人",
        "author": "貫休",
        "biography": "",
        "paragraphs": [
            "貌古似蒼鶴，心清如鼎湖。仍聞得新義，便欲注陰符。",
            "點化金常有，閑行影漸無。杳兮中便是，應不食菖蒲。"
        ],
        "notes": [
            ""
        ],
        "volume": "卷八百三十一",
        "no#": 16
    },
    {
        "title": "送吏部劉相公除東川",
        "author": "貫休",
        "biography": "",
        "paragraphs": [
            "帝念梓州民，年年戰伐頻。山川無草木，烽火沒煙塵。",
            "政亂皆因亂，安人必藉仁。皇天開白日，殷鼎輟誠臣。",
            "一日離君側，千官送渭濱。酒傾紅琥珀，馬控白騏驎。",
            "渥澤番番降，壺漿處處陳。旌幢山色濕，邛僰鳥啼新。",
            "帟幕還名儉，良醫始姓秦。軍雄城似嶽，地變物含春。",
            "白必侵雙鬢，清應誡四鄰。吾皇重命相，更合是何人。"
        ],
        "notes": [
            ""
        ],
        "volume": "卷八百三十一",
        "no#": 17
    },
    {
        "title": "送智光禪伯",
        "author": "貫休",
        "biography": "",
        "paragraphs": [
            "萬事歸一衲，曹溪初去尋。從來相狎輩，盡不是知音。",
            "乞食林花落，穿雲翠巘深。終希重一見，示我祖師心。"
        ],
        "notes": [
            ""
        ],
        "volume": "卷八百三十一",
        "no#": 18
    },
    {
        "title": "夜對雪寄杜使君",
        "author": "貫休",
        "biography": "",
        "paragraphs": [
            "片片含天意，紛紛勢莫拘。灑于諸瑞後，憂恐一冬無。",
            "鶴凚聲偏密，風焦片益粗。冷牽人夢轉，清逼瘴根徂。",
            "掃徑僧傾笠，為詩士棄爐。橋高銀螮蝀，峰峻玉浮圖。",
            "盈尺何須問，豐年已可□。遙思郢中曲，句句出冰壺。"
        ],
        "notes": [
            ""
        ],
        "volume": "卷八百三十一",
        "no#": 19
    },
    {
        "title": "送王轂及第後歸江西",
        "author": "貫休",
        "biography": "",
        "paragraphs": [
            "太宗羅俊彥，桂玉比光輝。難得終須得，言歸始是歸。",
            "風帆天際吼，金鶚月中飛。五府如交辟，魚書莫便稀。"
        ],
        "notes": [
            ""
        ],
        "volume": "卷八百三十一",
        "no#": 20
    },
    {
        "title": "送盧瞻罷廬陵幕歸閿鄉",
        "author": "貫休",
        "biography": "",
        "paragraphs": [
            "文行成身事，從知貴得仁。歸來還寂寞，何以慰交親。",
            "芳草色似動，胡桃花又新。昌朝有知己，好作諫垣臣。"
        ],
        "notes": [
            ""
        ],
        "volume": "卷八百三十一",
        "no#": 21
    },
    {
        "title": "避寇白沙驛作",
        "author": "貫休",
        "biography": "",
        "paragraphs": [
            "避亂無深淺，蒼黃古驛東。草枯牛尚齕，霞濕燒微紅。",
            "□□時時□，人愁處處同。猶逢好時否，孤坐雪濛濛。"
        ],
        "notes": [
            ""
        ],
        "volume": "卷八百三十一",
        "no#": 22
    },
    {
        "title": "聞李頻員外卒",
        "author": "貫休",
        "biography": "",
        "paragraphs": [
            "蒼蒼難可問，問答亦難聞。落葉平津岸，愁人李使君。",
            "文章應力竭，茅土始天分。又逐東風去，迢迢隔嶺雲。"
        ],
        "notes": [
            ""
        ],
        "volume": "卷八百三十一",
        "no#": 23
    },
    {
        "title": "江陵寄翰林韓偓學士",
        "author": "貫休",
        "biography": "",
        "paragraphs": [
            "久住荊溪北，禪關掛綠蘿。風清閒客去，睡美落花多。",
            "萬事皆妨道，孤峰謾憶他。新詩舊知己，始為味如何。"
        ],
        "notes": [
            ""
        ],
        "volume": "卷八百三十一",
        "no#": 24
    },
    {
        "title": "閒居作",
        "author": "貫休",
        "biography": "",
        "paragraphs": [
            "閑門微雪下，慵惰計全成。默坐便終日，孤峰只此清。",
            "身心閑少夢，杉竹冷多聲。唯有西峰叟，相逢眼最明。"
        ],
        "notes": [
            ""
        ],
        "volume": "卷八百三十一",
        "no#": 25
    },
    {
        "title": "和韋相公見示閑臥",
        "author": "貫休",
        "biography": "",
        "paragraphs": [
            "刻形求得相，事事未嘗眠。霖雨方為雨，非煙豈是煙。",
            "童收庭樹果，風曳案頭箋。仲虺專為誥，何充雅愛禪。",
            "靜嫌山色遠，病是酒杯偏。蜩響初穿壁，蘭芽半出磚。",
            "堂懸金粟像，門枕禦溝泉。旦沐雖頻握，融帷孰敢褰。",
            "德高群彥表，善植幾生前。修補烏皮幾，深藏子敬氈。",
            "扶持千載聖，瀟灑一聲蟬。棋陣連殘月，僧交似大顛。",
            "常知生似幻，維重直如弦。餅憶蓴羹美，茶思嶽瀑煎。",
            "只聞溫樹譽，堪鄙竹林賢。脫穎三千士，馨香四十年。",
            "寬平開義路，淡濘潤清田。哲後知如子，空王夙有緣。",
            "對歸香滿袖，吟次月當川。休說慚如揵，堯天即梵天。"
        ],
        "notes": [
            ""
        ],
        "volume": "卷八百三十一",
        "no#": 26
    },
    {
        "title": "寄山中伉禪師",
        "author": "貫休",
        "biography": "",
        "paragraphs": [
            "舉世遭心使，吾師獨使心。萬緣冥目盡，一句不言深。",
            "野火燒禪石，殘霞照栗林。秋風溪上路，終願一相尋。"
        ],
        "notes": [
            ""
        ],
        "volume": "卷八百三十一",
        "no#": 27
    },
    {
        "title": "秋寄棲一",
        "author": "貫休",
        "biography": "",
        "paragraphs": [
            "一別一公後，相思時一籲。眼中瘡校未，般若偈持無。",
            "卷句冰團大，爐煙櫪橛粗。勸君君記取，不用更他圖。"
        ],
        "notes": [
            ""
        ],
        "volume": "卷八百三十一",
        "no#": 28
    },
    {
        "title": "懷匡山山長二首",
        "author": "貫休",
        "biography": "",
        "paragraphs": [
            "白石峰之半，先生好在麼。捲簾當大瀑，常恨不如他。",
            "杉罅龍涎溢，潭坳石發多。吾皇搜草澤，爭奈謝安何。",
            "見說面前峰，尋常醉亦登。雨餘多菌出，燒甚古崖崩。",
            "覓句曾沖虎，耕田半為僧。聞名多歲也，常恨不飛騰。"
        ],
        "notes": [
            ""
        ],
        "volume": "卷八百三十一",
        "no#": 29
    },
    {
        "title": "懷高真動二首",
        "author": "貫休",
        "biography": "",
        "paragraphs": [
            "知爾今何處，孤高獨不群。論詩唯許我，窮易到無文。",
            "貰酒兒穿雪，尋僧月照雲。何時再相見，兵寇尚紛紛。",
            "久別無消息，今秋忽得書。諸孤婚嫁苦，求己世情疏。",
            "亂甚無喬木，溪多不釣魚。只應金嶽色，如爾複如餘。"
        ],
        "notes": [
            ""
        ],
        "volume": "卷八百三十一",
        "no#": 30
    },
    {
        "title": "秋末入匡山船行八首",
        "author": "貫休",
        "biography": "",
        "paragraphs": [
            "楚國茱萸月，吳吟梨栗船。遠遊無定所，高臥是何年。",
            "浪卷紛紛葉，檣沖澹澹煙。去心還自喜，廬岳倚青天。",
            "蘆葦深花裏，漁歌一曲長。人心雖憶越，帆態似浮湘。",
            "石獺銜魚白，汀茅浸浪黃。等閒千萬里，道在亦無妨。",
            "島上離家化，茅茨竹戶開。黃桑雙鵲喜，白日有誰來。",
            "擔浪澆秋芋，緣灘取淨苔。回頭深自愧，舊業本蒿萊。",
            "匡阜層層翠，修江疊疊波。從來未曾到，此去複如何。",
            "水廟寒鴉集，沙村夕照多。誰如垂釣者，孤坐鬢皤皤。",
            "晚泊蒼茫浦，風微浪亦粗。估喧如亥合，檣密似林枯。",
            "地峻湖無□，潮寒蚌有珠。東西無定所，何用問前途。",
            "島香思賈島，江碧憶清江。囊橐誰相似，饞慵世少雙。",
            "鼉驚入窟月，燒到系船樁。謾有歸鄉夢，前頭是楚邦。",
            "南北雖無適，東西亦似萍。霞根生石片，象跡壞沙汀。",
            "莽莽蒹葭赤，微微蜃蛤腥。因思範蠡輩，未免亦飄零。",
            "曉色千檣去，長江八月時。雨淙山骨出，槔擉岸形卑。",
            "野水畬田黑，荒汀獨鳥癡。如今是清世，誰道出山遲。"
        ],
        "notes": [
            ""
        ],
        "volume": "卷八百三十一",
        "no#": 31
    },
    {
        "title": "送僧歸華山",
        "author": "貫休",
        "biography": "",
        "paragraphs": [
            "心枯衲亦枯，歸嶽揭空盂。七貴留不住，孤雲出更孤。",
            "燒灰猶湯足，雪片似黏須。他日如相覓，還應道到吳。"
        ],
        "notes": [
            ""
        ],
        "volume": "卷八百三十一",
        "no#": 32
    },
    {
        "title": "送友人之嶺外",
        "author": "貫休",
        "biography": "",
        "paragraphs": [
            "五嶺難為客，君遊早晚回。一囊秋課苦，萬里瘴雲開。",
            "金柱根應動，風雷舶欲來。明時好□進，莫滯長卿才。"
        ],
        "notes": [
            ""
        ],
        "volume": "卷八百三十一",
        "no#": 33
    },
    {
        "title": "送盧舍人朝覲",
        "author": "貫休",
        "biography": "",
        "paragraphs": [
            "膻行無為日，垂衣帝道亨。聖真千載聖，明必萬年明。",
            "重德須朝覲，流年不可輕。洪才傳出世，清甲得高名。",
            "罕玉藏無映，嵇松畫不成。起銜軒後敕，醉別亞夫營。",
            "燒闊荊州熟，霞新峴首晴。重重堯雨露，去去漢公卿。",
            "白髮應從白，清貧但更清。夢緣丹陛險，春傍彩衣生。",
            "既握鐘繇筆，須調傅說羹。倘因星使出，一望問支鏗。"
        ],
        "notes": [
            ""
        ],
        "volume": "卷八百三十一",
        "no#": 34
    },
    {
        "title": "上馮使君山水障子",
        "author": "貫休",
        "biography": "",
        "paragraphs": [
            "憶山歸未得，畫出亦堪憐。崩岸全隳路，荒村半有煙。",
            "筆句岡勢轉，墨搶燒痕顛。遠浦深通海，孤峰冷倚天。",
            "柴棚坐逸士，露茗煮紅泉。繡與蓮峰競，威如劍閣牽。",
            "石門關麈鹿，氣候有神仙。茅屋書窗小，苔階滴瀑圓。",
            "松根擊石朽，桂葉蝕霜鮮。畫出欺王墨，擎將獻惠連。",
            "新詩寧妄說，舊隱實如然。願似窗中列，時聞大雅篇。"
        ],
        "notes": [
            ""
        ],
        "volume": "卷八百三十一",
        "no#": 35
    },
    {
        "title": "送令狐煥赴闕",
        "author": "貫休",
        "biography": "",
        "paragraphs": [
            "渚宮遙落日，相送碧江湄。陟也須為相，天乎更贊誰。",
            "風高檣力出，霞熱鳥行遲。此去多來客，無忘慰所思。"
        ],
        "notes": [
            ""
        ],
        "volume": "卷八百三十一",
        "no#": 36
    },
    {
        "title": "送吳融員外赴闕",
        "author": "貫休",
        "biography": "",
        "paragraphs": [
            "漢文思賈傅，賈傅遂生還。今日又如此，送君非等閒。",
            "雲寒猶惜雪，燒猛似烹山。應笑無機者，騰騰天地間。"
        ],
        "notes": [
            ""
        ],
        "volume": "卷八百三十一",
        "no#": 37
    },
    {
        "title": "送姚洎拾遺自江陵幕赴京",
        "author": "貫休",
        "biography": "",
        "paragraphs": [
            "捧詔動征輪，分飛楚水濱。由來真廟器，多作伏蒲人。",
            "舍魯知非願，朝天不話貧。沙頭千騎送，島上一蟬新。",
            "莫使身侵貴，無矜貴逼身。玉階凝正色，蘭苑漲芳塵。",
            "鑾輅方離華，車書漸似秦。流年飄倏忽，書劄莫因循。",
            "涼雨鳴紅葉，非煙閉紫宸。憑將西社意，一說向荀陳。"
        ],
        "notes": [
            ""
        ],
        "volume": "卷八百三十一",
        "no#": 38
    },
    {
        "title": "送僧入石霜",
        "author": "貫休",
        "biography": "",
        "paragraphs": [
            "舉世只堪籲，空知與道俱。論心齊至聖，對鏡破凡夫。",
            "業王如雲合，頭低似箭驅。三清徒妄想，千載亦須臾。",
            "唯我流陽叟，深雲領毳徒。盡騎香白象，皆握月明珠。",
            "寂寞排松榻，斕斑半雪須。苔侵長者論，嵐蝕祖師圖。",
            "翠巘金鐘曉，香林寶月孤。兟兟齊白趾，赫赫共洪爐。",
            "山色鋤難盡，松根踏欲無。難評傳的的，須到不區區。",
            "撩舍新羅瘦，爐煙榾柮粗。燒畬平虎窟，分瀑入香廚。",
            "師去情何切，人間事莫拘。穿林宿古塚，踏葉揭空盂。",
            "無事終無事，令枯便合枯。他年相覓在，亦不是生蘇。"
        ],
        "notes": [
            ""
        ],
        "volume": "卷八百三十一",
        "no#": 39
    },
    {
        "title": "送僧歸南康",
        "author": "貫休",
        "biography": "",
        "paragraphs": [
            "殼殼學得律，還鄉見苦情。遠思芳草盛，不入楚山行。",
            "帆入汀煙健，經吟戍月清。到鄉同學輩，應到贛江迎。"
        ],
        "notes": [
            ""
        ],
        "volume": "卷八百三十一",
        "no#": 40
    },
    {
        "title": "送陳秀才赴舉兼寄韓舍人",
        "author": "貫休",
        "biography": "",
        "paragraphs": [
            "主聖臣賢日，求名莫等閒。直須詩似玉，不用力如山。",
            "草白兵初息，年豐駕已還。憑將安養意，一說向曾顏。"
        ],
        "notes": [
            ""
        ],
        "volume": "卷八百三十一",
        "no#": 41
    },
    {
        "title": "送友人及第後歸台州",
        "author": "貫休",
        "biography": "",
        "paragraphs": [
            "得桂為邊辟，翩翩頗合宜。嫖姚留不住，晝錦已歸遲。",
            "島側花藏虎，湖心浪撼棋。終期華頂下，共禮淥身師。"
        ],
        "notes": [
            ""
        ],
        "volume": "卷八百三十一",
        "no#": 42
    },
    {
        "title": "晚春寄張侍郎",
        "author": "貫休",
        "biography": "",
        "paragraphs": [
            "遐想涪陵岸，山花半已殘。人心何以遣，天步正艱難。",
            "鳥聽黃袍小，城臨白帝寒。應知窗下夢，日日到江幹。"
        ],
        "notes": [
            ""
        ],
        "volume": "卷八百三十一",
        "no#": 43
    },
    {
        "title": "寄景判官兼思州葉使君",
        "author": "貫休",
        "biography": "",
        "paragraphs": [
            "獨住西峰半，尋常欲下難。石多桐屐齾，香甚藥花幹。",
            "荏苒新鶯老，窮通亦自寬。髯參與短簿，始為一吟看。"
        ],
        "notes": [
            ""
        ],
        "volume": "卷八百三十一",
        "no#": 44
    },
    {
        "title": "送盧秀才應舉",
        "author": "貫休",
        "biography": "",
        "paragraphs": [
            "幾載阻兵荒，一名終不忘。還沖猛風雪，如畫冷朝陽。",
            "句好慵將出，囊空卻不忙。明年公道日，去去必穿楊。"
        ],
        "notes": [
            ""
        ],
        "volume": "卷八百三十一",
        "no#": 45
    },
    {
        "title": "聞新蟬寄桂雍",
        "author": "貫休",
        "biography": "",
        "paragraphs": [
            "新蟬終夜叫，嘒嘒隔溪濆。杜宇仍相雜，故人聞不聞。",
            "捲簾花動月，冥目砌生雲。終共謝時去，西山鸞鶴群。"
        ],
        "notes": [
            ""
        ],
        "volume": "卷八百三十一",
        "no#": 46
    },
    {
        "title": "寄懷楚和尚二首",
        "author": "貫休",
        "biography": "",
        "paragraphs": [
            "吾師師子兒，而複貌瑰奇。何得文明代，不為王者師。",
            "鐵盂湯雪早，石炭煮茶遲。謾有參尋意，因循到亂時。",
            "跳躑諸峰險，回翔萬里空。爭將金鎖鎖，那把玉籠籠。",
            "印缺香崩火，窗疏蠍吃風。永懷今已矣，吟坐雪濛濛。"
        ],
        "notes": [
            ""
        ],
        "volume": "卷八百三十一",
        "no#": 47
    },
    {
        "title": "和韋相公話婺州陳事",
        "author": "貫休",
        "biography": "",
        "paragraphs": [
            "昔事堪惆悵，談玄愛白牛。千場花下醉，一片夢中游。",
            "耕避初平石，燒殘沈約樓。無因更重到，且副濟川舟。"
        ],
        "notes": [
            ""
        ],
        "volume": "卷八百三十一",
        "no#": 48
    }
]