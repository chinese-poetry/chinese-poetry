[
    {
        "title": "從軍行",
        "author": "駱賓王",
        "biography": "",
        "paragraphs": [
            "平生一顧重，意氣溢三軍。野日分戈影，天星合劍文。",
            "弓弦抱漢月，馬足踐胡塵。不求生入塞，唯當死報君。"
        ],
        "notes": [
            ""
        ],
        "volume": "卷七十八",
        "no#": 1
    },
    {
        "title": "王昭君",
        "author": "駱賓王",
        "biography": "",
        "paragraphs": [
            "斂容辭豹尾，緘恨度龍鱗。金鈿明漢月，玉箸染胡塵。",
            "古鏡菱花暗，愁眉柳葉顰。唯有清笳曲，時聞芳樹春。"
        ],
        "notes": [
            ""
        ],
        "volume": "卷七十八",
        "no#": 2
    },
    {
        "title": "於紫雲觀贈道士",
        "author": "駱賓王",
        "biography": "",
        "paragraphs": [
            "碧落澄秋景，玄門啟曙關。人疑列禦至，客似令威還。",
            "羽蓋徒欣仰，雲車未可攀。只應傾玉醴，時許寄頹顏。"
        ],
        "notes": [
            ""
        ],
        "volume": "卷七十八",
        "no#": 3
    },
    {
        "title": "渡瓜步江",
        "author": "駱賓王",
        "biography": "",
        "paragraphs": [
            "捧檄辭幽徑，鳴榔下貴洲。驚濤疑躍馬，積氣似連牛。",
            "月迥寒沙淨，風急夜江秋。不學浮雲影，他鄉空滯留。"
        ],
        "notes": [
            ""
        ],
        "volume": "卷七十八",
        "no#": 4
    },
    {
        "title": "途中有懷",
        "author": "駱賓王",
        "biography": "",
        "paragraphs": [
            "眷然懷楚奏，悵矣背秦關。涸鱗驚照轍，墜羽怯虛彎。",
            "素服三川化，烏裘十上還。莫言無皓齒，時俗薄朱顏。"
        ],
        "notes": [
            ""
        ],
        "volume": "卷七十八",
        "no#": 5
    },
    {
        "title": "至分水戍",
        "author": "駱賓王",
        "biography": "",
        "paragraphs": [
            "行役忽離憂，複此愴分流。濺石回湍咽，縈叢曲澗幽。",
            "陰岩常結晦，宿莽競含秋。況乃霜晨早，寒風入戍樓。"
        ],
        "notes": [
            ""
        ],
        "volume": "卷七十八",
        "no#": 6
    },
    {
        "title": "望鄉夕泛",
        "author": "駱賓王",
        "biography": "",
        "paragraphs": [
            "歸懷剩不安，促榜犯風瀾。落宿含樓近，浮月帶江寒。",
            "喜逐行前至，憂從望裏寬。今夜南枝鵲，應無繞樹難。"
        ],
        "notes": [
            ""
        ],
        "volume": "卷七十八",
        "no#": 7
    },
    {
        "title": "久客臨海有懷",
        "author": "駱賓王",
        "biography": "",
        "paragraphs": [
            "天涯非日觀，地屺望星樓。練光搖亂馬，劍氣上連牛。",
            "草濕姑蘇夕，葉下洞庭秋。欲知淒斷意，江上涉安流。"
        ],
        "notes": [
            ""
        ],
        "volume": "卷七十八",
        "no#": 8
    },
    {
        "title": "遊兗部逢孔君自衛來，欣然相遇若舊",
        "author": "駱賓王",
        "biography": "",
        "paragraphs": [
            "遊人自衛返，背客隔淮來。傾蓋金蘭合，忘筌玉葉開。",
            "繁花明日柳，疏蕊落風梅。將期重交態，時慰不然灰。"
        ],
        "notes": [
            ""
        ],
        "volume": "卷七十八",
        "no#": 9
    },
    {
        "title": "西京守歲",
        "author": "駱賓王",
        "biography": "",
        "paragraphs": [
            "閒居寡言宴，獨坐慘風塵。忽見嚴冬盡，方知列宿春。",
            "夜將寒色去，年共曉光新。耿耿他鄉夕，無由展舊親。"
        ],
        "notes": [
            ""
        ],
        "volume": "卷七十八",
        "no#": 10
    },
    {
        "title": "同辛簿簡仰酬思玄上人林泉四首",
        "author": "駱賓王",
        "biography": "",
        "paragraphs": [
            "聞君招隱地，仿佛武陵春。緝芰知還楚，披榛似避秦。",
            "崩查年祀積，幽草歲時新。一謝滄浪水，安知有逸人。",
            "芳晨臨上月，幽賞狎中園。有蝶堪成夢，無羊可觸藩。",
            "忘懷南澗藻，蠲思北堂萱。坐歎華滋歇，思君誰為言。",
            "林泉恣探曆，風景暫裴徊。客有遷鶯處，人無結駟來。",
            "聚花如薄雪，沸水若輕雷。今日徒招隱，終知異鑿壞。",
            "俗遠風塵隔，春還初服遲。林疑中散地，人似上皇時。",
            "芳杜湘君曲，幽蘭楚客詞。山中有春草，長似寄相思。"
        ],
        "notes": [
            ""
        ],
        "volume": "卷七十八",
        "no#": 11
    },
    {
        "title": "秋日餞陸道士陳文林",
        "author": "駱賓王",
        "biography": "",
        "paragraphs": [
            "青牛游華岳，赤馬走吳宮。玉柱離鴻怨，金罍浮蟻空。",
            "日霽崤陵雨，塵起洛陽風。唯當玄度月，千里與君同。"
        ],
        "notes": [
            ""
        ],
        "volume": "卷七十八",
        "no#": 12
    },
    {
        "title": "送鄭少府入遼共賦俠客遠從戎",
        "author": "駱賓王",
        "biography": "",
        "paragraphs": [
            "邊烽警榆塞，俠客度桑幹。柳葉開銀鏑，桃花照玉鞍。",
            "滿月臨弓影，連星入劍端。不學燕丹客，空歌易水寒。"
        ],
        "notes": [
            ""
        ],
        "volume": "卷七十八",
        "no#": 13
    },
    {
        "title": "送費六還蜀",
        "author": "駱賓王",
        "biography": "",
        "paragraphs": [
            "星樓望蜀道，月峽指吳門。萬行流別淚，九折切驚魂。",
            "雪影含花落，雲陰帶葉昏。還愁三徑晚，獨對一清尊。"
        ],
        "notes": [
            ""
        ],
        "volume": "卷七十八",
        "no#": 14
    },
    {
        "title": "秋日送侯四得彈字",
        "author": "駱賓王",
        "biography": "",
        "paragraphs": [
            "我留安豹隱，君去學鵬摶。岐路分襟易，風雲促膝難。",
            "夕漲流波急，秋山落日寒。惟有思歸引，淒斷為君彈。"
        ],
        "notes": [
            ""
        ],
        "volume": "卷七十八",
        "no#": 15
    },
    {
        "title": "秋日送尹大赴京",
        "author": "駱賓王",
        "biography": "",
        "paragraphs": [
            "掛瓢餘隱舜，負鼎爾幹湯。竹葉離樽滿，桃花別路長。",
            "低河耿秋色，落月抱寒光。素書如可嗣，幽谷佇賓行。"
        ],
        "notes": [
            ""
        ],
        "volume": "卷七十八",
        "no#": 16
    },
    {
        "title": "秋夜送閻五還潤州",
        "author": "駱賓王",
        "biography": "",
        "paragraphs": [
            "通莊抵舊裏，溝水泣新知。斷雲飄易滯，連露積難披。",
            "素風啼迥堞，驚月繞疏枝。無力勵短翰，輕舉送長離。"
        ],
        "notes": [
            ""
        ],
        "volume": "卷七十八",
        "no#": 17
    },
    {
        "title": "送王明府參選賦得鶴",
        "author": "駱賓王",
        "biography": "",
        "paragraphs": [
            "振衣遊紫府，飛蓋背青田。虛心恒警露，孤影尚淩煙。",
            "離歌淒妙曲，別操繞繁弦。在陰如可和，清響會聞天。"
        ],
        "notes": [
            ""
        ],
        "volume": "卷七十八",
        "no#": 18
    },
    {
        "title": "秋日送別",
        "author": "駱賓王",
        "biography": "",
        "paragraphs": [
            "寂寥心事晚，搖落歲時秋。共此傷年發，相看惜去留。",
            "當歌應破涕，哀命返窮愁。別後能相憶，東陵有故侯。"
        ],
        "notes": [
            ""
        ],
        "volume": "卷七十八",
        "no#": 19
    },
    {
        "title": "別李嶠得勝字",
        "author": "駱賓王",
        "biography": "",
        "paragraphs": [
            "芳尊徒自滿，別恨轉難勝。客似遊江岸，人疑上灞陵。",
            "寒更承夜永，涼景向秋澄。離心何以贈，自有玉壺冰。"
        ],
        "notes": [
            ""
        ],
        "volume": "卷七十八",
        "no#": 20
    },
    {
        "title": "在兗州餞宋五之問",
        "author": "駱賓王",
        "biography": "",
        "paragraphs": [
            "淮沂泗水地，梁甫汶陽東。別路青驪遠，離尊綠蟻空。",
            "柳寒凋密翠，棠晚落疏紅。別後相思曲，淒斷入琴風。"
        ],
        "notes": [
            ""
        ],
        "volume": "卷七十八",
        "no#": 21
    },
    {
        "title": "遊靈公觀",
        "author": "駱賓王",
        "biography": "",
        "paragraphs": [
            "靈峰標勝境，神府枕通川。玉殿斜連漢，金堂迥架煙。",
            "斷風疏晚竹，流水切危弦。別有青門外，空懷玄圃仙。"
        ],
        "notes": [
            ""
        ],
        "volume": "卷七十八",
        "no#": 22
    },
    {
        "title": "夏日遊山家同夏少府",
        "author": "駱賓王",
        "biography": "",
        "paragraphs": [
            "返照下層岑，物外狎招尋。蘭徑熏幽佩，槐庭落暗金。",
            "穀靜風聲徹，山空月色深。一遣樊籠累，唯餘松桂心。"
        ],
        "notes": [
            ""
        ],
        "volume": "卷七十八",
        "no#": 23
    },
    {
        "title": "初秋登王司馬樓宴得同字",
        "author": "駱賓王",
        "biography": "",
        "paragraphs": [
            "展驥端居暇，登龍喜宴同。締賞三清滿，承歡六義通。",
            "野晦寒陰積，潭虛夕照空。顧慚非夢鳥，濫此廁雕蟲。"
        ],
        "notes": [
            ""
        ],
        "volume": "卷七十八",
        "no#": 24
    },
    {
        "title": "初秋于竇六郎宅宴",
        "author": "駱賓王",
        "biography": "",
        "paragraphs": [
            "千里風雲契，一朝心賞同。意盡深交合，神靈俗累空。",
            "草帶銷寒翠，花枝發夜紅。唯將澹若水，長揖古人風。"
        ],
        "notes": [
            ""
        ],
        "volume": "卷七十八",
        "no#": 25
    },
    {
        "title": "冬日宴",
        "author": "駱賓王",
        "biography": "",
        "paragraphs": [
            "二三物外友，一百杖頭錢。賞洽袁公地，情披樂令天。",
            "促席鸞觴滿，當爐獸炭然。何須攀桂樹，逢此自留連。"
        ],
        "notes": [
            ""
        ],
        "volume": "卷七十八",
        "no#": 26
    },
    {
        "title": "鏤雞子",
        "author": "駱賓王",
        "biography": "",
        "paragraphs": [
            "幸遇清明節，欣逢舊練人。刻花爭臉態，寫月競眉新。",
            "暈罷空餘月，詩成並道春。誰知懷玉者，含響未吟晨。"
        ],
        "notes": [
            ""
        ],
        "volume": "卷七十八",
        "no#": 27
    },
    {
        "title": "詠美人在天津橋",
        "author": "駱賓王",
        "biography": "",
        "paragraphs": [
            "美女出東鄰，容與上天津。整衣香滿路，移步襪生塵。",
            "水下看妝影，眉頭畫月新。寄言曹子建，個是洛川神。"
        ],
        "notes": [
            ""
        ],
        "volume": "卷七十八",
        "no#": 28
    },
    {
        "title": "送宋五之問得涼字",
        "author": "駱賓王",
        "biography": "",
        "paragraphs": [
            "願言游泗水，支離去二漳。道術君所篤，筌蹄餘自忘。",
            "雪威侵竹冷，秋爽帶池涼。欲驗離襟切，岐路在他鄉。"
        ],
        "notes": [
            ""
        ],
        "volume": "卷七十八",
        "no#": 29
    },
    {
        "title": "憲台出縶寒夜有懷",
        "author": "駱賓王",
        "biography": "",
        "paragraphs": [
            "獨坐懷明發，長謠苦未安。自應迷北叟，誰肯問南冠。",
            "生死交情異，殷憂歲序闌。空餘朝夕鳥，相伴夜啼寒。"
        ],
        "notes": [
            ""
        ],
        "volume": "卷七十八",
        "no#": 30
    },
    {
        "title": "送郭少府探得憂字",
        "author": "駱賓王",
        "biography": "",
        "paragraphs": [
            "開筵枕德水，輟棹艤仙舟。貝闕桃花浪，龍門竹箭流。",
            "當歌淒別曲，對酒泣離憂。還望青門外，空見白雲浮。"
        ],
        "notes": [
            ""
        ],
        "volume": "卷七十八",
        "no#": 31
    },
    {
        "title": "冬日過故人任處士書齋",
        "author": "駱賓王",
        "biography": "",
        "paragraphs": [
            "神交尚投漆，虛室罷游蘭。網積窗文亂，苔深履跡殘。",
            "雪明書帳冷，水靜墨池寒。獨此琴台夜，流水為誰彈。"
        ],
        "notes": [
            ""
        ],
        "volume": "卷七十八",
        "no#": 32
    },
    {
        "title": "送劉少府遊越州",
        "author": "駱賓王",
        "biography": "",
        "paragraphs": [
            "一丘余枕石，三越爾懷鉛。離亭分鶴蓋，別岸指龍川。",
            "露下蟬聲斷，寒來雁影連。如何溝水上，淒斷聽離弦。"
        ],
        "notes": [
            ""
        ],
        "volume": "卷七十八",
        "no#": 33
    },
    {
        "title": "賦得白雲抱幽石",
        "author": "駱賓王",
        "biography": "",
        "paragraphs": [
            "重岩抱危石，幽澗曳輕雲。繞鎮仙衣動，飄蓬羽蓋分。",
            "錦色連花靜，苔光帶葉熏。詎知吳會影，長抱穀城文。"
        ],
        "notes": [
            ""
        ],
        "volume": "卷七十八",
        "no#": 34
    },
    {
        "title": "賦得春雲處處生",
        "author": "駱賓王",
        "biography": "",
        "paragraphs": [
            "千里年光靜，四望春雲生。槧日祥光舉，疏雲瑞葉輕。",
            "蓋陰籠迥樹，陣影抱危城。非將吳會遠，飄蕩帝鄉情。"
        ],
        "notes": [
            ""
        ],
        "volume": "卷七十八",
        "no#": 35
    },
    {
        "title": "在獄詠蟬",
        "author": "駱賓王",
        "biography": "",
        "paragraphs": [
            "西陸蟬聲唱，南冠客思侵。那堪玄鬢影，來對白頭吟。",
            "露重飛難進，風多響易沉。無人信高潔，誰為表予心。"
        ],
        "notes": [
            ""
        ],
        "volume": "卷七十八",
        "no#": 36
    },
    {
        "title": "詠水",
        "author": "駱賓王",
        "biography": "",
        "paragraphs": [
            "列名通地紀，疏派合天津。波隨月色淨，態逐桃花春。",
            "照霞如隱石，映柳似沉鱗。終當挹上善，屬意澹交人。"
        ],
        "notes": [
            ""
        ],
        "volume": "卷七十八",
        "no#": 37
    },
    {
        "title": "同張二詠雁",
        "author": "駱賓王",
        "biography": "",
        "paragraphs": [
            "唼藻滄江遠，銜蘆紫塞長。霧深迷曉景，風急斷秋行。",
            "陣照通宵月，書封幾夜霜。無複能鳴分，空知愧稻粱。"
        ],
        "notes": [
            ""
        ],
        "volume": "卷七十八",
        "no#": 38
    },
    {
        "title": "詠雪",
        "author": "駱賓王",
        "biography": "",
        "paragraphs": [
            "龍雲玉葉上，鶴雪瑞花新。影亂銅烏吹，光銷玉馬津。",
            "含輝明素篆，隱跡表祥輪。幽蘭不可儷，徒自繞陽春。"
        ],
        "notes": [
            ""
        ],
        "volume": "卷七十八",
        "no#": 39
    },
    {
        "title": "詠雲酒",
        "author": "駱賓王",
        "biography": "",
        "paragraphs": [
            "朔空曾紀曆，帶地舊疏泉。色泛臨碭瑞，香流赴蜀仙。",
            "款交欣散玉，洽友悅沉錢。無複中山賞，空吟吳會篇。"
        ],
        "notes": [
            ""
        ],
        "volume": "卷七十八",
        "no#": 40
    },
    {
        "title": "塵灰",
        "author": "駱賓王",
        "biography": "",
        "paragraphs": [
            "洛川流雅韻，秦道擅苛威。聽歌梁上動，應律管中飛。",
            "光飄神女襪，影落羽人衣。願言心未翳，終冀效輕微。"
        ],
        "notes": [
            ""
        ],
        "volume": "卷七十八",
        "no#": 41
    },
    {
        "title": "秋晨同淄川毛司馬秋九詠：秋風",
        "author": "駱賓王",
        "biography": "",
        "paragraphs": [
            "紫陌炎氛歇，青蘋晚吹浮。亂竹搖疏影，縈池織細流。",
            "飄香曳舞袖，帶粉泛妝樓。不分君恩絕，紈扇曲中秋。"
        ],
        "notes": [
            ""
        ],
        "volume": "卷七十八",
        "no#": 42
    },
    {
        "title": "秋晨同淄川毛司馬秋九詠：秋雲",
        "author": "駱賓王",
        "biography": "",
        "paragraphs": [
            "南陸銅渾改，西郊玉葉輕。泛鬥瑤光動，臨陽瑞色明。",
            "蓋陰連鳳闕，陣影翼龍城。詎知時不遇，空傷流滯情。"
        ],
        "notes": [
            ""
        ],
        "volume": "卷七十八",
        "no#": 43
    },
    {
        "title": "秋晨同淄川毛司馬秋九詠：秋蟬",
        "author": "駱賓王",
        "biography": "",
        "paragraphs": [
            "九秋行已暮，一枝聊暫安。隱榆非諫楚，噪柳異悲潘。",
            "分形妝薄鬢，鏤影飾危冠。自憐疏影斷，寒林夕吹寒。"
        ],
        "notes": [
            ""
        ],
        "volume": "卷七十八",
        "no#": 44
    },
    {
        "title": "秋晨同淄川毛司馬秋九詠：秋露",
        "author": "駱賓王",
        "biography": "",
        "paragraphs": [
            "玉關寒氣早，金塘秋色歸。泛掌光逾淨，添荷滴尚微。",
            "變霜凝曉液，承月委圓輝。別有吳臺上，應濕楚臣衣。"
        ],
        "notes": [
            ""
        ],
        "volume": "卷七十八",
        "no#": 45
    },
    {
        "title": "秋晨同淄川毛司馬秋九詠：秋月",
        "author": "駱賓王",
        "biography": "",
        "paragraphs": [
            "雲披玉繩淨，月滿鏡輪圓。裛露珠暉冷，淩霜桂影寒。",
            "漏彩含疏薄，浮光漾急瀾。西園徒自賞，南飛終未安。"
        ],
        "notes": [
            ""
        ],
        "volume": "卷七十八",
        "no#": 46
    },
    {
        "title": "秋晨同淄川毛司馬秋九詠：秋水",
        "author": "駱賓王",
        "biography": "",
        "paragraphs": [
            "貝闕寒流徹，玉輪秋浪清。圖雲錦色淨，寫月練花明。",
            "泛曲鶤弦動，隨軒鳳轄驚。唯當禦溝上，淒斷送歸情。"
        ],
        "notes": [
            ""
        ],
        "volume": "卷七十八",
        "no#": 47
    },
    {
        "title": "秋晨同淄川毛司馬秋九詠：秋螢",
        "author": "駱賓王",
        "biography": "",
        "paragraphs": [
            "玉虯分靜夜，金螢照晚涼。含輝疑泛月，帶火怯淩霜。",
            "散彩縈虛牖，飄花繞洞房。下帷如不倦，當解惜餘光。"
        ],
        "notes": [
            ""
        ],
        "volume": "卷七十八",
        "no#": 48
    },
    {
        "title": "秋晨同淄川毛司馬秋九詠：秋菊",
        "author": "駱賓王",
        "biography": "",
        "paragraphs": [
            "擢秀三秋晚，開芳十步中。分黃俱笑日，含翠共搖風。",
            "碎影涵流動，浮香隔岸通。金翹徒可泛，玉斝竟誰同。"
        ],
        "notes": [
            ""
        ],
        "volume": "卷七十八",
        "no#": 49
    },
    {
        "title": "秋晨同淄川毛司馬秋九詠：秋雁",
        "author": "駱賓王",
        "biography": "",
        "paragraphs": [
            "聯翩辭海曲，遙曳指江幹。陣去金河冷，書歸玉塞寒。",
            "帶月淩空易，迷煙逗浦難。何當同顧影，刷羽泛清瀾。"
        ],
        "notes": [
            ""
        ],
        "volume": "卷七十八",
        "no#": 50
    },
    {
        "title": "樂大夫挽詞五首",
        "author": "駱賓王",
        "biography": "",
        "paragraphs": [
            "可歎浮生促，籲嗟此路難。丘陵一起恨，言笑幾時歡。",
            "蕭索郊埏晚，荒涼井徑寒。誰當門下客，獨見有任安。",
            "蒿裏誰家地，松門何代丘。百年三萬日，一別幾千秋。",
            "返照寒無影，窮泉凍不流。居然同物化，何處欲藏舟。",
            "昔去梅笳發，今來薤露晞。彤騶朝帝闕，丹旐背王畿。",
            "城郭猶疑是，原陵稍覺非。九原如可作，千載與誰歸。",
            "一旦先朝菌，千秋掩夜台。青烏新兆去，白馬故人來。",
            "草露當春泣，松風向暮哀。寧知荒壟外，吊鶴自裴徊。",
            "忽見泉台路，猶疑水鏡懸。何如開白日，非複睹青天。",
            "華表迎千歲，幽扃送百年。獨嗟流水引，長掩伯牙弦。"
        ],
        "notes": [
            ""
        ],
        "volume": "卷七十八",
        "no#": 51
    },
    {
        "title": "丹陽刺史挽詞三首",
        "author": "駱賓王",
        "biography": "",
        "paragraphs": [
            "百齡嗟倏忽，一旦向山阿。丹桂銷已盡，青松哀更多。",
            "熏風虛聽曲，薤露反成歌。自有藏舟處，誰憐隙駟過。",
            "惻愴恒山羽，留連棣萼篇。佳城非舊日，京兆即新阡。",
            "城郭三千歲，丘陵幾萬年。唯餘松柏壟，朝夕起寒煙。",
            "短歌三獻曲，長夜九泉台。此室玄扃掩，何年白日開。",
            "荒郊疏古木，寒隧積陳荄。獨此傷心地，松聲薄暮來。"
        ],
        "notes": [
            ""
        ],
        "volume": "卷七十八",
        "no#": 52
    },
    {
        "title": "稱心寺",
        "author": "駱賓王",
        "biography": "",
        "paragraphs": [
            "征帆恣遠尋，逶迤過稱心。凝滯蘅vK岸，沿洄楂柚林。",
            "穿漵不厭曲，艤潭惟愛深。為樂凡幾許，聽取舟中琴。"
        ],
        "notes": [
            ""
        ],
        "volume": "卷七十八",
        "no#": 53
    },
    {
        "title": "陪潤州薛司空丹徒桂明府遊招隱寺",
        "author": "駱賓王",
        "biography": "",
        "paragraphs": [
            "共尋招隱寺，初識戴顒家。還依舊泉壑，應改昔雲霞。",
            "綠竹寒天筍，紅蕉臘月花。金繩倘留客，為系日光斜。"
        ],
        "notes": [
            ""
        ],
        "volume": "卷七十八",
        "no#": 54
    }
]