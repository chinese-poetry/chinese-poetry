[
    {
        "title": "團扇歌",
        "author": "劉禹錫",
        "biography": "",
        "paragraphs": [
            "團扇複團扇，奉君清暑殿。秋風入庭樹，從此不相見。",
            "上有乘鸞女，蒼蒼蟲網遍。明年入懷袖，別是機中練。"
        ],
        "notes": [
            ""
        ],
        "volume": "卷三百五十四",
        "no#": 1
    },
    {
        "title": "宜城歌",
        "author": "劉禹錫",
        "biography": "",
        "paragraphs": [
            "野水繞空城，行塵起孤驛。荒台側生樹，石碣陽鐫額。",
            "靡靡度行人，溫風吹宿麥。"
        ],
        "notes": [
            ""
        ],
        "volume": "卷三百五十四",
        "no#": 2
    },
    {
        "title": "順陽歌",
        "author": "劉禹錫",
        "biography": "",
        "paragraphs": [
            "朝辭官軍驛，前望順陽路。野水齧荒墳，秋蟲鏤宮樹。",
            "曾聞天寶末，胡馬西南騖。城守魯將軍，拔城從此去。"
        ],
        "notes": [
            ""
        ],
        "volume": "卷三百五十四",
        "no#": 3
    },
    {
        "title": "莫瑤歌",
        "author": "劉禹錫",
        "biography": "",
        "paragraphs": [
            "莫瑤自生長，名字無符籍。市易雜鮫人，婚姻通木客。",
            "星居占泉眼，火種開山脊。夜渡千仞溪，含沙不能射。"
        ],
        "notes": [
            ""
        ],
        "volume": "卷三百五十四",
        "no#": 4
    },
    {
        "title": "度桂嶺歌",
        "author": "劉禹錫",
        "biography": "",
        "paragraphs": [
            "桂陽嶺，下下複高高。人稀鳥獸駭，地遠草木豪。",
            "寄言遷金子，知余歌者勞。"
        ],
        "notes": [
            ""
        ],
        "volume": "卷三百五十四",
        "no#": 5
    },
    {
        "title": "插田歌",
        "author": "劉禹錫",
        "biography": "",
        "paragraphs": [
            "岡頭花草齊，燕子東西飛。田塍望如線，白水光參差。",
            "農婦白紵裙，農父綠蓑衣。齊唱郢中歌，嚶佇如竹枝。",
            "但聞怨響音，不辨俚語詞。時時一大笑，此必相嘲嗤。",
            "水準苗漠漠，煙火生墟落。黃犬往復還，赤雞鳴且啄。",
            "路旁誰家郎，烏帽衫袖長。自言上計吏，年幼離帝鄉。",
            "田夫語計吏，君家儂定諳。一來長安道，眼大不相參。",
            "計吏笑致辭，長安真大處。省門高軻峨，儂入無度數。",
            "昨來補衛士，唯用筒竹布。君看二三年，我作官人去。"
        ],
        "notes": [
            ""
        ],
        "volume": "卷三百五十四",
        "no#": 6
    },
    {
        "title": "葡萄歌",
        "author": "劉禹錫",
        "biography": "",
        "paragraphs": [
            "野田生葡萄，纏繞一枝高。移來碧墀下，張王日日高。",
            "分岐浩繁縟，修蔓蟠詰曲。揚翹向庭柯，意思如有屬。",
            "為之立長檠，布濩當軒綠。米液溉其根，理疏看滲漉。",
            "繁葩組綬結，懸實珠璣蹙。馬乳帶輕霜，龍鱗曜初旭。",
            "有客汾陰至，臨堂瞪雙目。自言我晉人，種此如種玉。",
            "釀之成美酒，令人飲不足。為君持一鬥，往取涼州牧。"
        ],
        "notes": [
            ""
        ],
        "volume": "卷三百五十四",
        "no#": 7
    },
    {
        "title": "蠻子歌",
        "author": "劉禹錫",
        "biography": "",
        "paragraphs": [
            "蠻語鉤輈音，蠻衣斑斕布。熏狸掘沙鼠，時節祠盤瓠。",
            "忽逢乘馬客，恍若驚麏顧。腰斧上高山，意行無舊路。"
        ],
        "notes": [
            ""
        ],
        "volume": "卷三百五十四",
        "no#": 8
    },
    {
        "title": "馬嵬行",
        "author": "劉禹錫",
        "biography": "",
        "paragraphs": [
            "綠野扶風道，黃塵馬嵬驛。路邊楊貴人，墳高三四尺。",
            "乃問裏中兒，皆言幸蜀時。軍家誅戚族，天子舍妖姬。",
            "群吏伏門屏，貴人牽帝衣。低回轉美目，風日為無暉。",
            "貴人飲金屑，倏忽舜英暮。平生服杏丹，顏色真如故。",
            "屬車塵已遠，裏巷來窺覷。共愛宿妝妍，君王畫眉處。",
            "履綦無複有，履組光未滅。不見岩畔人，空見淩波襪。",
            "郵童愛蹤跡，私手解鞶結。傳看千萬眼，縷絕香不歇。",
            "指環照骨明，首飾敵連城。將入咸陽市，猶得賈胡驚。"
        ],
        "notes": [
            ""
        ],
        "volume": "卷三百五十四",
        "no#": 9
    },
    {
        "title": "百花行",
        "author": "劉禹錫",
        "biography": "",
        "paragraphs": [
            "長安百花時，風景宜輕薄。無人不沽酒，何處不聞樂。",
            "春風連夜動，微雨淩曉濯。紅焰出牆頭，雪光映樓角。",
            "繁紫韻松竹，遠黃繞籬落。臨路不勝愁，輕煙去何托。",
            "滿庭蕩魂魄，照廡成丹渥。爛熳簇顛狂，飄零勸行樂。",
            "時節易晼晚，清陰覆池閣。唯有安石榴，當軒慰寂寞。"
        ],
        "notes": [
            ""
        ],
        "volume": "卷三百五十四",
        "no#": 10
    },
    {
        "title": "壯士行",
        "author": "劉禹錫",
        "biography": "",
        "paragraphs": [
            "陰風振寒郊，猛虎正咆哮。徐行出燒地，連吼入黃茅。",
            "壯士走馬去，鐙前彎玉弰。叱之使人立，一發如鈹交。",
            "悍睛忽星墮，飛血濺林梢。彪炳為我席，膻腥充我庖。",
            "裏中欣害除，賀酒紛呶號。明日長橋上，傾城看斬蛟。"
        ],
        "notes": [
            ""
        ],
        "volume": "卷三百五十四",
        "no#": 11
    },
    {
        "title": "苦雨行",
        "author": "劉禹錫",
        "biography": "",
        "paragraphs": [
            "悠悠飛走情，同樂在陽和。歲中三百日，常恐風雨多。",
            "天人信遐遠，時節易蹉跎。洞房有明燭，無乃酣且歌。"
        ],
        "notes": [
            ""
        ],
        "volume": "卷三百五十四",
        "no#": 12
    },
    {
        "title": "華山歌",
        "author": "劉禹錫",
        "biography": "",
        "paragraphs": [
            "洪壚作高山，元氣鼓其橐。俄然神功就，峻拔在寥廓。",
            "靈跡露指爪，殺氣見棱角。凡木不敢生，神仙聿來托。",
            "天資帝王宅，以我為關鑰。能令下國人，一見換神骨。",
            "高山固無限，如此方為嶽。丈夫無特達，雖貴猶碌碌。"
        ],
        "notes": [
            ""
        ],
        "volume": "卷三百五十四",
        "no#": 13
    },
    {
        "title": "拋球樂詞",
        "author": "劉禹錫",
        "biography": "",
        "paragraphs": [
            "五彩繡團圓，登君玳瑁筵。最宜紅燭下，偏稱落花前。",
            "上客如先起，應須贈一船。春早見花枝，朝朝恨發遲。",
            "及看花落後，卻憶未開時。幸有拋球樂，一杯君莫辭。"
        ],
        "notes": [
            ""
        ],
        "volume": "卷三百五十四",
        "no#": 14
    },
    {
        "title": "華清詞",
        "author": "劉禹錫",
        "biography": "",
        "paragraphs": [
            "日出驪山東，裴回照溫泉。樓臺影玲瓏，稍稍開白煙。",
            "言昔太上皇，常居此祈年。風中聞清樂，往往來列仙。",
            "翠華入五雲，紫氣歸上玄。哀哀生人淚，泣盡弓劍前。",
            "聖道本自我，凡情徒顒然。小臣感玄化，一望青冥天。"
        ],
        "notes": [
            ""
        ],
        "volume": "卷三百五十四",
        "no#": 15
    },
    {
        "title": "送春曲三首",
        "author": "劉禹錫",
        "biography": "",
        "paragraphs": [
            "春向晚，春晚思悠哉。風雲日已改，花葉自相催。",
            "漠漠空中去，何時天際來。",
            "春已暮，冉冉如人老，映葉見殘花，連天是青草。",
            "可憐桃與李，從此同桑棗。",
            "春景去，此去何時回。遊人千萬恨，落日上高臺。",
            "寂寞繁花盡，流鶯歸莫來。"
        ],
        "notes": [
            ""
        ],
        "volume": "卷三百五十四",
        "no#": 16
    },
    {
        "title": "初夏曲三首",
        "author": "劉禹錫",
        "biography": "",
        "paragraphs": [
            "銅壺方促夜，斗柄暫南回。稍嫌單衣重，初憐北戶開。",
            "西園花已盡，新月為誰來。",
            "時節過繁華，陰陰千萬家。巢禽命子戲，園果墜枝斜。",
            "寂寞孤飛蝶，窺叢覓晚花。",
            "綠水風初暖，青林露早晞。麥隴雉朝雊，桑野人暮歸。",
            "百舌悲花盡，平蕪來去飛。"
        ],
        "notes": [
            ""
        ],
        "volume": "卷三百五十四",
        "no#": 17
    },
    {
        "title": "擣衣曲",
        "author": "劉禹錫",
        "biography": "",
        "paragraphs": [
            "爽砧應秋律，繁杵含淒風。一一遠相續，家家音不同。",
            "戶庭凝露清，伴侶明月中。長裾委襞積，輕佩垂璁瓏。",
            "汗餘衫更馥，鈿移麝半空。報寒驚邊雁，促思聞候蟲。",
            "天狼正芒角，虎落定相攻。盈篋寄何處，征人如轉蓬。"
        ],
        "notes": [
            ""
        ],
        "volume": "卷三百五十四",
        "no#": 18
    },
    {
        "title": "畬田行",
        "author": "劉禹錫",
        "biography": "",
        "paragraphs": [
            "何處好畬田，團團縵山腹。鑽龜得雨卦，上山燒臥木。",
            "驚麏走且顧，群雉聲咿喔。紅焰遠成霞，輕煤飛入郭。",
            "風引上高岑，獵獵度青林。青林望靡靡，赤光低複起。",
            "照潭出老蛟，爆竹驚山鬼。夜色不見山，孤明星漢間。",
            "如星複如月，俱逐曉風滅。本從敲石光，遂至烘天熱。",
            "下種暖灰中，乘陽拆牙孽。蒼蒼一雨後，苕穎如雲發。",
            "巴人拱手吟，耕耨不關心。由來得地勢，徑寸有餘金。"
        ],
        "notes": [
            ""
        ],
        "volume": "卷三百五十四",
        "no#": 19
    },
    {
        "title": "鶗鴂吟",
        "author": "劉禹錫",
        "biography": "",
        "paragraphs": [
            "朝陽有鳴鳳，不聞千萬祀。鶗鴂催眾芳，晨間先入耳。",
            "秋風白露晞，從是爾啼時。如何上春日，唧唧滿庭飛。"
        ],
        "notes": [
            ""
        ],
        "volume": "卷三百五十四",
        "no#": 20
    },
    {
        "title": "觀雲篇",
        "author": "劉禹錫",
        "biography": "",
        "paragraphs": [
            "興雲感陰氣，疾足如見機。晴來意態行，有若功成歸。",
            "蔥蘢含晚景，潔白凝秋暉。夜深度銀漢，漠漠仙人衣。"
        ],
        "notes": [
            ""
        ],
        "volume": "卷三百五十四",
        "no#": 21
    },
    {
        "title": "養鷙詞",
        "author": "劉禹錫",
        "biography": "",
        "paragraphs": [
            "養鷙非玩形，所資擊鮮力。少年昧其理，日日哺不息。",
            "探雛網黃口，旦暮有餘食。甯知下鞲時，翅重飛不得。",
            "毰毸止林表，狡兔自南北。飲啄既已盈，安能勞羽翼。"
        ],
        "notes": [
            ""
        ],
        "volume": "卷三百五十四",
        "no#": 22
    },
    {
        "title": "別友人後得書因以詩贈",
        "author": "劉禹錫",
        "biography": "",
        "paragraphs": [
            "前時送君去，揮手青門橋。路轉不相見，猶聞馬蕭蕭。",
            "今得出關書，行程日已遙。春還遲君至，共結芳蘭苕。"
        ],
        "notes": [
            ""
        ],
        "volume": "卷三百五十四",
        "no#": 23
    },
    {
        "title": "送華陰尉張苕赴邕府使幕",
        "author": "劉禹錫",
        "biography": "",
        "paragraphs": [
            "昔忝南宮郎，往來東觀頻。嘗披燕公傳，聳若窺三辰。",
            "翊聖崇國本，像賢正朝倫。高視緬今古，清風夐無鄰。",
            "蘭錡照通衢，一家十朱輪。酂國嗣侯絕，韋卿世業貧。",
            "夫子承大名，少年振芳塵。青袍仙掌下，矯首淩煙旻。",
            "公冶本非罪，潘郎一為民。風霜苦搖落，堅白無緇磷。",
            "一旦逢良時，天光燭幽淪。重為長裾客，佐彼觀風臣。",
            "分野窮禹畫，人煙過虞巡。不言此行遠，所樂相知新。",
            "雨起巫山陽，鳥鳴湘水濱。離筵出蒼莽，別曲多悲辛。",
            "今朝一杯酒，明日千里人。從此孤舟去，悠悠天海春。"
        ],
        "notes": [
            ""
        ],
        "volume": "卷三百五十四",
        "no#": 24
    },
    {
        "title": "送湘陽熊判官孺登府罷歸鐘陵因寄呈江西裴中丞二十三兄",
        "author": "劉禹錫",
        "biography": "",
        "paragraphs": [
            "射策志未就，從事歲雲除。篋留馬卿賦，袖有劉弘書。",
            "忽見夏木深，悵然憶吾廬。複持州民刺，歸謁專城居。",
            "君家誠易知，勝絕傾裏閭。人言北郭生，門有卿相輿。",
            "鐘陵靄千里，帶郭西江水。朱檻照河宮，旗亭綠雲裏。",
            "前年初缺守，慎簡由宸扆。臨軒弄郡章，得人方付此。",
            "是時左馮翊，天下第一理。貴臣持牙璋，優詔發青紙。",
            "迎風奸吏免，先令疲人喜。何武劾腐儒，陳蕃禮高士。",
            "昔升君子堂，腰下綬猶黃。汾陰有寶氣，赤堇多奇鋩。",
            "束簡下曲台，佩鞬來歷陽。綺筵陪一笑，蘭室襲餘芳。",
            "風水忽異勢，江湖遂相忘。因君倘借問，為話老滄浪。"
        ],
        "notes": [
            ""
        ],
        "volume": "卷三百五十四",
        "no#": 25
    },
    {
        "title": "送韋秀才道沖赴制舉",
        "author": "劉禹錫",
        "biography": "",
        "paragraphs": [
            "驚禽一辭巢，棲息無少安。秋扇一離手，流塵蔽霜紈。",
            "故侶不可追，涼風日已寒。遠逢杜陵士，別盡平生歡。",
            "逐客無印綬，楚江多芷蘭。因居暇時遊，長鋏不復彈。",
            "閱書南軒霽，縆瑟清夜闌。萬境身外寂，一杯腹中寬。",
            "伊昔玄宗朝，冬卿冠鴛鸞。肅穆升內殿，從容領儒冠。",
            "游夏無措詞，陽秋垂不刊。至今群玉府，學者空縱觀。",
            "世人希德門，揭若攀峰巒。之子尚明訓，鏘如振琅玕。",
            "一旦西上書，斑衣拂征鞍。荊台宿暮雨，漢水浮春瀾。",
            "君門起天中，多士如星攢。煙霞覆雙闕，抃舞羅千官。",
            "清漏滴銅壺，仙廚下雕盤。熒煌仰金榜，錯落濡飛翰。",
            "古來才傑士，所嗟遭時難。一鳴從此始，相望青雲端。"
        ],
        "notes": [
            ""
        ],
        "volume": "卷三百五十四",
        "no#": 26
    },
    {
        "title": "送李策秀才還湖南，因寄幕中親故兼簡衡州呂八郎中",
        "author": "劉禹錫",
        "biography": "",
        "paragraphs": [
            "深春風日淨，晝長幽鳥鳴。僕夫前致詞，門有白麵生。",
            "攝衣相問訊，解帶坐南榮。端志見眉睫，苦言發精誠。",
            "因出懷中文，調孤詞亦清。悄如促柱弦，掩抑多不平。",
            "乃言本蜀士，世降岷山靈。前人秉藝文，高視來上京。",
            "曳綬司徒府，所從信國楨。析薪委寶林，善響繼家聲。",
            "何處翳附郭，幾人思郈成。雲天望喬木，風水悲流萍。",
            "前與計吏西，始列貢士名。森然就筆劄，從試春官卿。",
            "帝城岐路多，萬足伺晨星。茫茫風塵中，工拙同有營。",
            "寒女勞夜織，山苗榮寸莖。侯門方擊鐘，衣褐誰將迎。",
            "弱羽果摧頹，壯心鬱怦怦。諒無蟠木容，聊複蓬累行。",
            "昨日訊靈龜，繇言利艱貞。當求舍拔中，必在審己明。",
            "誓將息薄游，焦思窮筆精。蒔蘭在幽渚，安得揚芬馨。",
            "曰餘摧落者，散質負華纓。一聆苦辛詞，再動伊鬱情。",
            "身棄言不動，愛才心尚驚。恨無羊角風，使爾化北溟。",
            "論罷情益親，涉旬忘歸程。日攜邑中客，閑眺江上城。",
            "晝憩命金罍，宵談轉璿衡。熏風香麈尾，月露濡桃笙。",
            "忽被戒羸驂，薄言事南征。火雲蔚千里，旅思浩已盈。",
            "湘江含碧虛，衡嶺浮翠晶。豈伊山水異，適與人事並。",
            "油幕侶昆丘，粲然疊瑤瓊。庾樓見清月，孔坐多綠醽。",
            "複有衡山守，本自雲龍庭。抗志在靈府，發越侔咸英。",
            "一揮出滎陽，惠彼嗤嗤氓。隼旟辭灞水，居者皆涕零。",
            "惟昔與伊人，交歡經宿齡。一從雲雨散，滋我鄙吝萌。",
            "北渚不堪愁，南音誰複聽。離憂若去水，浩漾無時停。",
            "嘗聞祝融峰，上有神禹銘。古石琅玕姿，秘文螭虎形。",
            "聖功奠遠服，神物擁休禎。賢人在其下，仿佛疑蓬瀛。",
            "君行曆郡齋，大袂拂雙旌。飾容遇朗鑒，肝鬲可以呈。",
            "昔日馬相如，臨邛坐盡傾。勉君刷羽翰，蚤取淩青冥。"
        ],
        "notes": [
            ""
        ],
        "volume": "卷三百五十四",
        "no#": 27
    },
    {
        "title": "送張盥赴舉詩",
        "author": "劉禹錫",
        "biography": "",
        "paragraphs": [
            "爾生始懸弧，我作座上賓。引箸舉湯餅，祝詞天麒麟。",
            "今成一丈夫，坎坷愁風塵。長裾來謁我，自號廬山人。",
            "道舊與撫孤，悄然傷我神。依依見眉睫，嘿嘿含悲辛。",
            "永懷同年友，追想出穀晨。三十二君子，齊飛淩煙旻。",
            "曲江一會時，後會已凋淪。況今三十載，閱世難重陳。",
            "盛時一已過，來者日日新。不如搖落樹，重有明年春。",
            "火後見琮璜，霜餘識松筠。肅風乃獨秀，武部亦絕倫。",
            "爾今持我詩，西見二重臣。成賢必念舊，保貴在安貧。",
            "清時為丞郎，氣力侔陶鈞。乞取鬥升水，因之雲漢津。"
        ],
        "notes": [
            ""
        ],
        "volume": "卷三百五十四",
        "no#": 28
    },
    {
        "title": "和州送錢侍禦自宣州幕拜官便於華州覲省",
        "author": "劉禹錫",
        "biography": "",
        "paragraphs": [
            "五彩繡衣裳，當年正相稱。春風舊關路，歸去真多興。",
            "蘭陔行可采，蓮府猶回瞪。楊家紺幰迎，謝守瑤華贈。",
            "禦街草泛灩，台柏煙含凝。曾是平生遊，無因理歸乘。"
        ],
        "notes": [
            ""
        ],
        "volume": "卷三百五十四",
        "no#": 29
    },
    {
        "title": "送僧方及南謁柳員外",
        "author": "劉禹錫",
        "biography": "",
        "paragraphs": [
            "昔事廬山遠，精舍虎溪東。朝陽照瀑水，樓閣虹霓中。",
            "騁望羨遊雲，振衣若秋蓬。舊房閉松月，遠思吟江風。",
            "古寺曆頭陀，奇峰扳祝融。南登小桂嶺，卻望歸塞鴻。",
            "衣裓貯文章，自言學雕蟲。搶榆念陵厲，覆簣圖穹崇。",
            "遠郡多暇日，有詩訪禪宮。石門聳峭絕，竹院含空蒙。",
            "幽響滴岩溜，晴芳飄野叢。海雲懸颶母，山果屬狙公。",
            "忽憶吳興郡，白蘋正蔥蘢。願言挹風采，邈若窺華嵩。",
            "桂水夏瀾急，火山宵焰紅。三衣濡菌露，一錫飛煙空。",
            "勿謂翻譯徒，不為文雅雄。古來賞音者，燋爨得孤桐。"
        ],
        "notes": [
            ""
        ],
        "volume": "卷三百五十四",
        "no#": 30
    },
    {
        "title": "送惟良上人",
        "author": "劉禹錫",
        "biography": "",
        "paragraphs": [
            "高齋灑寒水，是夕山僧至。玄牝無關鎖，瓊書舍文字。",
            "燈明香滿室，月午霜凝地。語到不言時，世間人盡睡。"
        ],
        "notes": [
            ""
        ],
        "volume": "卷三百五十四",
        "no#": 31
    },
    {
        "title": "翠微寺有感",
        "author": "劉禹錫",
        "biography": "",
        "paragraphs": [
            "吾王昔遊幸，離宮雲際開。朱旗迎夏早，涼軒避暑來。",
            "湯餅賜都尉，寒冰頒上才。龍髯不可望，玉座生塵埃。"
        ],
        "notes": [
            ""
        ],
        "volume": "卷三百五十四",
        "no#": 32
    },
    {
        "title": "觀柘枝舞二首",
        "author": "劉禹錫",
        "biography": "",
        "paragraphs": [
            "胡服何葳蕤，仙仙登綺墀。神飆獵紅蕖，龍燭映金枝。",
            "垂帶覆纖腰，安鈿當嫵眉。翹袖中繁鼓，傾眸溯華榱。",
            "燕秦有舊曲，淮南多冶詞。欲見傾城處，君看赴節時。",
            "山雞臨清鏡，石燕赴遙津。何如上客會，長袖入華裀。",
            "體輕似無骨，觀者皆聳神。曲盡回身處，層波猶注人。"
        ],
        "notes": [
            ""
        ],
        "volume": "卷三百五十四",
        "no#": 33
    },
    {
        "title": "連州臘日觀莫徭獵西山",
        "author": "劉禹錫",
        "biography": "",
        "paragraphs": [
            "海天殺氣薄，蠻軍步伍囂。林紅葉盡變，原黑草初燒。",
            "圍合繁鉦息，禽興大旆搖。張羅依道口，嗾犬上山腰。",
            "猜鷹慮奮迅，驚鹿時局跳。瘴雲四面起，臘雪半空消。",
            "箭頭餘鵠血，鞍傍見雉翹。日暮還城邑，金笳發麗譙。"
        ],
        "notes": [
            ""
        ],
        "volume": "卷三百五十四",
        "no#": 34
    },
    {
        "title": "寄陝州姚中丞",
        "author": "劉禹錫",
        "biography": "",
        "paragraphs": [
            "八月天氣肅，二陵風雨收。旌旗闕下來，雲日關東秋。",
            "禹跡想前事，漢台餘故丘。徘徊襟帶地，左右帝王州。",
            "留滯悲昔老，恩光榮徹侯。相思望棠樹，一寄商聲謳。"
        ],
        "notes": [
            ""
        ],
        "volume": "卷三百五十四",
        "no#": 35
    },
    {
        "title": "奉酬湖州崔郎中見寄五韻",
        "author": "劉禹錫",
        "biography": "",
        "paragraphs": [
            "山陽昔相遇，灼灼晨葩鮮。同遊翰墨場，和樂塤篪然。",
            "一落名宦途，浩如乘風船。行當衰暮日，臥理淮海邊。",
            "猶期謝病後，共樂桑榆年。"
        ],
        "notes": [
            ""
        ],
        "volume": "卷三百五十四",
        "no#": 36
    },
    {
        "title": "學阮公體三首",
        "author": "劉禹錫",
        "biography": "",
        "paragraphs": [
            "少年負志氣，通道不從時。只言繩自直，安知室可欺。",
            "百勝難慮敵，三折乃良醫。人生不失意，焉能慕知己。",
            "朔風悲老驥，秋霜動鷙禽。出門有遠道，平野多層陰。",
            "滅沒馳絕塞，振迅拂華林。不因感衰節，安能激壯心。",
            "昔賢多使氣，憂國不謀身。目覽千載事，心交上古人。",
            "侯門有仁義，靈台多苦辛。不學腰如磬，徒使甑生塵。"
        ],
        "notes": [
            ""
        ],
        "volume": "卷三百五十四",
        "no#": 37
    },
    {
        "title": "秋晚題湖城驛池上亭",
        "author": "劉禹錫",
        "biography": "",
        "paragraphs": [
            "秋次池上館，林塘照南榮。塵衣紛未解，幽思浩已盈。",
            "風蓮墜故萼，露菊含晚英。恨為一夕客，愁聽晨雞鳴。"
        ],
        "notes": [
            ""
        ],
        "volume": "卷三百五十四",
        "no#": 38
    },
    {
        "title": "賈客詞",
        "author": "劉禹錫",
        "biography": "",
        "paragraphs": [
            "賈客無定游，所遊唯利並。眩俗雜良苦，乘時取重輕。",
            "心計析秋毫，搖鉤侔懸衡。錐刀既無棄，轉化日已盈。",
            "邀福禱波神，施財遊化城。妻約雕金釧，女垂貫珠纓。",
            "高貲比封君，奇貨通幸卿。趨時鷙鳥思，藏鏹盤龍形。",
            "大艑浮通川，高樓次旗亭。行止皆有樂，關梁自無征。",
            "農夫何為者，辛苦事寒耕。"
        ],
        "notes": [
            ""
        ],
        "volume": "卷三百五十四",
        "no#": 39
    },
    {
        "title": "調瑟詞",
        "author": "劉禹錫",
        "biography": "",
        "paragraphs": [
            "調瑟在張弦，弦平音自足。朱弦二十五，缺一不成曲。",
            "美人愛高張，瑤軫再三促。上弦雖獨響，下應不相屬。",
            "日暮聲未和，寂寥一枯木。卻顧膝上弦，流淚難相續。"
        ],
        "notes": [
            ""
        ],
        "volume": "卷三百五十四",
        "no#": 40
    },
    {
        "title": "讀張曲江集作",
        "author": "劉禹錫",
        "biography": "",
        "paragraphs": [
            "聖言貴忠恕，至道重觀身。法在何所恨，色相斯為仁。",
            "良時難久恃，陰謫豈無因。寂寞韶陽廟，魂歸不見人。"
        ],
        "notes": [
            ""
        ],
        "volume": "卷三百五十四",
        "no#": 41
    },
    {
        "title": "偶作二首",
        "author": "劉禹錫",
        "biography": "",
        "paragraphs": [
            "終朝對尊酒，嗜興非嗜甘。終日偶眾人，縱言不縱談。",
            "世情閒靜見，藥性病多諳。寄謝嵇中散，予無甚不堪。",
            "萬卷堆床書，學者識其真。萬里長江水，征夫渡要津。",
            "養生非但藥，悟佛不因人。燕石何須辨，逢時即至珍。"
        ],
        "notes": [
            ""
        ],
        "volume": "卷三百五十四",
        "no#": 42
    },
    {
        "title": "昏鏡詞",
        "author": "劉禹錫",
        "biography": "",
        "paragraphs": [
            "昏鏡非美金，漠然喪其晶。陋容多自欺，謂若他鏡明。",
            "瑕疵既不見，妍態隨意生。一日四五照，自言美傾城。",
            "飾帶以紋繡，裝匣以瓊瑛。秦宮豈不重，非適乃為輕。"
        ],
        "notes": [
            ""
        ],
        "volume": "卷三百五十四",
        "no#": 43
    },
    {
        "title": "詠古二首有所寄",
        "author": "劉禹錫",
        "biography": "",
        "paragraphs": [
            "車音想轔轔，不見綦下塵。可憐平陽第，歌舞嬌青春。",
            "金屋容色在，文園詞賦新。一朝複得幸，應知失意人。",
            "寂寥照鏡臺，遺基古南陽。真人昔來游，翠鳳相隨翔。",
            "目成在桑野，志遂貯椒房。豈無三千女，初心不可忘。"
        ],
        "notes": [
            ""
        ],
        "volume": "卷三百五十四",
        "no#": 44
    },
    {
        "title": "磨鏡篇",
        "author": "劉禹錫",
        "biography": "",
        "paragraphs": [
            "流塵翳明鏡，歲久看如漆。門前負局人，為我一磨拂。",
            "萍開綠池滿，暈盡金波溢。白日照空心，圓光走幽室。",
            "山神妖氣沮，野魅真形出。卻思未磨時，瓦礫來唐突。"
        ],
        "notes": [
            ""
        ],
        "volume": "卷三百五十四",
        "no#": 45
    }
]