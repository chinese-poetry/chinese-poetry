[
    {
        "title": "聽歌",
        "author": "劉得仁",
        "biography": "",
        "paragraphs": [
            "朱檻滿明月，美人歌落梅。忽驚塵起處，疑是有風來。",
            "一曲聽初徹，幾年愁暫開。東南正雲雨，不得見陽臺。"
        ],
        "notes": [
            ""
        ],
        "volume": "卷五百四十四",
        "no#": 1
    },
    {
        "title": "青龍寺僧院",
        "author": "劉得仁",
        "biography": "",
        "paragraphs": [
            "常多簪組客，非獨看高松。此地堪終日，開門見數峰。",
            "苔新禽跡少，泉冷樹陰重。師意如山裏，空房曉暮鐘。"
        ],
        "notes": [
            ""
        ],
        "volume": "卷五百四十四",
        "no#": 2
    },
    {
        "title": "夏夜會同人",
        "author": "劉得仁",
        "biography": "",
        "paragraphs": [
            "沉沉清暑夕，星斗儼虛空。岸幘棲禽下，烹茶玉漏中。",
            "形骸忘已久，偃仰趣無窮。日汲泉來漱，微開密筱風。"
        ],
        "notes": [
            ""
        ],
        "volume": "卷五百四十四",
        "no#": 3
    },
    {
        "title": "游崔監丞城南別業",
        "author": "劉得仁",
        "biography": "",
        "paragraphs": [
            "門與青山近，青山複幾重。雪融皇子岸，春浥翠微峰。",
            "地有經冬草，林無未老松。竹寒溪隔寺，晴日直聞鐘。"
        ],
        "notes": [
            ""
        ],
        "volume": "卷五百四十四",
        "no#": 4
    },
    {
        "title": "答韋先輩春雨後見寄",
        "author": "劉得仁",
        "biography": "",
        "paragraphs": [
            "風散五更雨，鳥啼三月春。軒窗透初日，硯席絕纖塵。",
            "帝裏峰頭出，鄰家樹色新。憐君高且靜，有句寄閒人。"
        ],
        "notes": [
            ""
        ],
        "volume": "卷五百四十四",
        "no#": 5
    },
    {
        "title": "題吳先生山居",
        "author": "劉得仁",
        "biography": "",
        "paragraphs": [
            "先生此幽隱，便可謝人群。潭底見秋石，樹間飛霽雲。",
            "山居心已慣，俗事耳憎聞。念我要多疾，開爐藥許分。"
        ],
        "notes": [
            ""
        ],
        "volume": "卷五百四十四",
        "no#": 6
    },
    {
        "title": "晚遊慈恩寺",
        "author": "劉得仁",
        "biography": "",
        "paragraphs": [
            "寺去幽居近，每來因采薇。伴僧行不困，臨水語忘歸。",
            "磬動青林晚，人驚白鷺飛。堪嗟浮俗事，皆與道相違。"
        ],
        "notes": [
            ""
        ],
        "volume": "卷五百四十四",
        "no#": 7
    },
    {
        "title": "題王處士山居",
        "author": "劉得仁",
        "biography": "",
        "paragraphs": [
            "茅堂入谷遠，林暗絕其鄰。終日有流水，經年無到人。",
            "溪雲常欲雨，山洞別開春。自得仙家術，栽松獨養真。"
        ],
        "notes": [
            ""
        ],
        "volume": "卷五百四十四",
        "no#": 8
    },
    {
        "title": "宿僧院",
        "author": "劉得仁",
        "biography": "",
        "paragraphs": [
            "禪地無塵夜，焚香話所歸。樹搖幽鳥夢，螢入定僧衣。",
            "破月斜天半，高河下露微。翻令嫌白日，動即與心違。"
        ],
        "notes": [
            ""
        ],
        "volume": "卷五百四十四",
        "no#": 9
    },
    {
        "title": "曉別呂山人",
        "author": "劉得仁",
        "biography": "",
        "paragraphs": [
            "疏鐘兼漏盡，曙色照青氛。棲鶴出高樹，山人歸白雲。",
            "月盈期重宿，丹熟約相分。羨入秋風洞，幽泉仔細聞。"
        ],
        "notes": [
            ""
        ],
        "volume": "卷五百四十四",
        "no#": 10
    },
    {
        "title": "送知全禪師南游",
        "author": "劉得仁",
        "biography": "",
        "paragraphs": [
            "師譽振京城，談空萬乘聽。北行山已雪，南去木猶青。",
            "夜嶽禪銷月，秋潭汲動星。回期不可定，孤鶴在高冥。"
        ],
        "notes": [
            ""
        ],
        "volume": "卷五百四十四",
        "no#": 11
    },
    {
        "title": "上張水部",
        "author": "劉得仁",
        "biography": "",
        "paragraphs": [
            "出入門闌久，兒童亦有情。不須將姓字，長說向公卿。",
            "每許連床坐，時容並馬行。恩深轉無語，懷抱自分明。"
        ],
        "notes": [
            ""
        ],
        "volume": "卷五百四十四",
        "no#": 12
    },
    {
        "title": "塞上行作",
        "author": "劉得仁",
        "biography": "",
        "paragraphs": [
            "鄉井從離別，窮邊觸目愁。生人居外地，塞雪下中秋。",
            "雁舉之衡翅，河穿入虜流。將軍心莫苦，向此取封侯。"
        ],
        "notes": [
            ""
        ],
        "volume": "卷五百四十四",
        "no#": 13
    },
    {
        "title": "贈江夏盧使君",
        "author": "劉得仁",
        "biography": "",
        "paragraphs": [
            "詩人中最屈，無與使君儔。白髮雖求退，明時合見收。",
            "登山猶自健，縱酒可多愁。好是能騎馬，相逢見鄂州。"
        ],
        "notes": [
            ""
        ],
        "volume": "卷五百四十四",
        "no#": 14
    },
    {
        "title": "冬夜寄白閣僧",
        "author": "劉得仁",
        "biography": "",
        "paragraphs": [
            "營營不自息，暌闊數年情。林下期難遂，人間事旋生。",
            "鳥棲寒水迥，月映積冰清。石室焚香坐，懸知不為名。"
        ],
        "notes": [
            ""
        ],
        "volume": "卷五百四十四",
        "no#": 15
    },
    {
        "title": "送姚合郎中任杭州",
        "author": "劉得仁",
        "biography": "",
        "paragraphs": [
            "水陸中分程，看花一月行。會稽山隔浪，天竺樹連城。",
            "候吏齎魚印，迎船載旆旌。渡江春始半，列嶼草初生。"
        ],
        "notes": [
            ""
        ],
        "volume": "卷五百四十四",
        "no#": 16
    },
    {
        "title": "西園",
        "author": "劉得仁",
        "biography": "",
        "paragraphs": [
            "夏圃秋涼入，樹低逢幘欹。水聲翻敗堰，山翠濕疏籬。",
            "綠滑莎藏徑，紅連果壓枝。幽人更何事，旦夕與僧期。"
        ],
        "notes": [
            ""
        ],
        "volume": "卷五百四十四",
        "no#": 17
    },
    {
        "title": "昊天觀新栽竹",
        "author": "劉得仁",
        "biography": "",
        "paragraphs": [
            "清風枝葉上，山鳥已棲來。根別古溝岸，影生秋觀苔。",
            "遍思諸草木，惟此出塵埃。恨為移君晚，空庭更擬栽。"
        ],
        "notes": [
            ""
        ],
        "volume": "卷五百四十四",
        "no#": 18
    },
    {
        "title": "晚步曲江因謁慈恩寺恭上人",
        "author": "劉得仁",
        "biography": "",
        "paragraphs": [
            "豈曰趣名者，年年待命通。坐令青嶂上，興起白雲中。",
            "岸浸如天水，林含似雨風。南宗猶有礙，西寺問恭公。"
        ],
        "notes": [
            ""
        ],
        "volume": "卷五百四十四",
        "no#": 19
    },
    {
        "title": "送姚處士歸亳州",
        "author": "劉得仁",
        "biography": "",
        "paragraphs": [
            "白發麻衣破，還譙別弟回。首垂聽樂淚，花落待歌杯。",
            "石路尋芝熟，柴門有鹿來。明王下征詔，應就碧峰開。"
        ],
        "notes": [
            ""
        ],
        "volume": "卷五百四十四",
        "no#": 20
    },
    {
        "title": "寄樓子山雲棲上人",
        "author": "劉得仁",
        "biography": "",
        "paragraphs": [
            "一室鑿崔嵬，危梯疊蘚苔。永無塵事到，時有至人來。",
            "澗穀冬深靜，煙嵐日午開。修身知得地，京寺未言回。"
        ],
        "notes": [
            ""
        ],
        "volume": "卷五百四十四",
        "no#": 21
    },
    {
        "title": "秋夜喜友人宿",
        "author": "劉得仁",
        "biography": "",
        "paragraphs": [
            "莫說春闈事，清宵且共吟。頻年遺我輩，何日遇知音。",
            "逼曙天傾鬥，將寒葉墜林。無將簪紱意，只損壯夫心。"
        ],
        "notes": [
            ""
        ],
        "volume": "卷五百四十四",
        "no#": 22
    },
    {
        "title": "秋日同僧宿西池",
        "author": "劉得仁",
        "biography": "",
        "paragraphs": [
            "菡萏遍秋水，隔林香似焚。僧同池上宿，霞向月邊分。",
            "渚鳥棲蒲立，城砧接曙聞。來宵莫他約，重此話孤雲。"
        ],
        "notes": [
            ""
        ],
        "volume": "卷五百四十四",
        "no#": 23
    },
    {
        "title": "宿韋津山居",
        "author": "劉得仁",
        "biography": "",
        "paragraphs": [
            "永夕見招宿，詩書盈草堂。靜吟傾美酒，高論出名場。",
            "窗颯松篁韻，庭兼雪月光。心期身未老，一去泛瀟湘。"
        ],
        "notes": [
            ""
        ],
        "volume": "卷五百四十四",
        "no#": 24
    },
    {
        "title": "夜攜酒訪崔正字",
        "author": "劉得仁",
        "biography": "",
        "paragraphs": [
            "只應芸閣吏，知我僻兼愚。吟興忘饑凍，生涯任有無。",
            "慘雲埋遠岫，陰吹吼寒株。忽起圍爐思，招攜酒滿壺。"
        ],
        "notes": [
            ""
        ],
        "volume": "卷五百四十四",
        "no#": 25
    },
    {
        "title": "送蔡京東歸迎侍",
        "author": "劉得仁",
        "biography": "",
        "paragraphs": [
            "高堂惟兩別，此別是榮歸。薄俸迎親遠，平時知己稀。",
            "鄆郊秋木見，魯寺夜鐘微。近臘西來日，多逢霰雪飛。"
        ],
        "notes": [
            ""
        ],
        "volume": "卷五百四十四",
        "no#": 26
    },
    {
        "title": "中秋",
        "author": "劉得仁",
        "biography": "",
        "paragraphs": [
            "塵裏兼塵外，咸期此夕明。一年惟一度，長恐有雲生。",
            "露洗微埃盡，光濡是物清。朗吟看正好，惆悵又西傾。"
        ],
        "notes": [
            ""
        ],
        "volume": "卷五百四十四",
        "no#": 27
    },
    {
        "title": "池上宿",
        "author": "劉得仁",
        "biography": "",
        "paragraphs": [
            "事事不求奢，長吟省歎嗟。無才堪世棄，有句向誰誇。",
            "老樹呈秋色，空池浸月華。涼風白露夕，此境屬詩家。"
        ],
        "notes": [
            ""
        ],
        "volume": "卷五百四十四",
        "no#": 28
    },
    {
        "title": "秋夕即事",
        "author": "劉得仁",
        "biography": "",
        "paragraphs": [
            "永夕坐暝久，蕭蕭猿狖啼。漏微砧韻隔，月落鬥杓低。",
            "危葉無風墜，幽禽並樹棲。自憐在岐路，不醉亦沉迷。"
        ],
        "notes": [
            ""
        ],
        "volume": "卷五百四十四",
        "no#": 29
    },
    {
        "title": "晚夏",
        "author": "劉得仁",
        "biography": "",
        "paragraphs": [
            "日夕是西風，流光半已空。山光漸凝碧，樹葉即翻紅。",
            "學淺慚多士，秋成羨老農。誰憐信公道，不泣路岐中。"
        ],
        "notes": [
            ""
        ],
        "volume": "卷五百四十四",
        "no#": 30
    },
    {
        "title": "夏日即事",
        "author": "劉得仁",
        "biography": "",
        "paragraphs": [
            "到曉改詩句，四鄰嫌苦吟。中宵橫北斗，夏木隱棲禽。",
            "天地先秋肅，軒窗映月深。幽庭多此景，惟恐曙光侵。"
        ],
        "notes": [
            ""
        ],
        "volume": "卷五百四十四",
        "no#": 31
    },
    {
        "title": "夏日通濟裏居酬諸先輩見訪",
        "author": "劉得仁",
        "biography": "",
        "paragraphs": [
            "君子遠相尋，聯鑣到敝林。有詩誰索和，無酒可賒斟。",
            "門列晴峰色，堂開古木陰。何因駐清聽，惟恐日西沉。"
        ],
        "notes": [
            ""
        ],
        "volume": "卷五百四十四",
        "no#": 32
    },
    {
        "title": "寄姚諫議",
        "author": "劉得仁",
        "biography": "",
        "paragraphs": [
            "鳴鞭靜路塵，籍籍諫垣臣。函疏封還密，爐香侍立親。",
            "篋多臨水作，窗宿臥雲人。危坐開寒紙，燈前起草頻。"
        ],
        "notes": [
            ""
        ],
        "volume": "卷五百四十四",
        "no#": 33
    },
    {
        "title": "和厲玄侍禦題戶部相公廬山草堂",
        "author": "劉得仁",
        "biography": "",
        "paragraphs": [
            "白雲居創畢，詔入鳳池年。林長雙峰樹，潭分並寺泉。",
            "石溪盤鶴外，嶽室閉猿前。柱史題詩後，松前更肅然。"
        ],
        "notes": [
            ""
        ],
        "volume": "卷五百四十四",
        "no#": 34
    },
    {
        "title": "題山中故靜禪師",
        "author": "劉得仁",
        "biography": "",
        "paragraphs": [
            "寂滅身何在，門人隔此生。影懸塵已厚，塔種柏初成。",
            "溪院秋先雪，山堂古有精。當時掛錫處，樹老幾枝傾。"
        ],
        "notes": [
            ""
        ],
        "volume": "卷五百四十四",
        "no#": 35
    },
    {
        "title": "夏日遊慈恩寺",
        "author": "劉得仁",
        "biography": "",
        "paragraphs": [
            "何處消長日，慈恩精舍頻。僧高容野客，樹密絕囂塵。",
            "閑上淩虛塔，相逢避暑人。卻愁歸去路，馬跡並車輪。"
        ],
        "notes": [
            ""
        ],
        "volume": "卷五百四十四",
        "no#": 36
    },
    {
        "title": "題終南麻先生寂禪師石室",
        "author": "劉得仁",
        "biography": "",
        "paragraphs": [
            "因居石室貧，五十二回春。擁褐冥心客，窮經暮齒人。",
            "翠沉空水定，雨絕片雲新。危細秋峰徑，相隨到頂頻。"
        ],
        "notes": [
            ""
        ],
        "volume": "卷五百四十四",
        "no#": 37
    },
    {
        "title": "送靈武朱書記",
        "author": "劉得仁",
        "biography": "",
        "paragraphs": [
            "靈帥與誰善，得君賓幕中。從容應盡禮，贊畫致元功。",
            "連塞雲長慘，才秋樹半空。相如偏自愜，掌記複乘驄。"
        ],
        "notes": [
            ""
        ],
        "volume": "卷五百四十四",
        "no#": 38
    },
    {
        "title": "吊草堂禪師",
        "author": "劉得仁",
        "biography": "",
        "paragraphs": [
            "杖履疑師在，房關四壁蛩。貯瓶經臘水，響塔隔山鐘。",
            "乳鴿沿苔井，齋猿散雪峰。如何不相見，倚遍寺前松。"
        ],
        "notes": [
            ""
        ],
        "volume": "卷五百四十四",
        "no#": 39
    },
    {
        "title": "早春送湘潭李少府之任",
        "author": "劉得仁",
        "biography": "",
        "paragraphs": [
            "柳新春水湄，春岸草離離。祖席觴雲盡，離人淚各垂。",
            "業文傳不朽，作尉豈多時。公退琴堂上，風吹斑竹枝。"
        ],
        "notes": [
            ""
        ],
        "volume": "卷五百四十四",
        "no#": 40
    },
    {
        "title": "送越客歸",
        "author": "劉得仁",
        "biography": "",
        "paragraphs": [
            "霜薄東南地，江楓落未齊。眾山離楚上，孤棹宿吳西。",
            "渚客留僧語，籠猿失子啼。到家冬即是，荷盡若耶溪。"
        ],
        "notes": [
            ""
        ],
        "volume": "卷五百四十四",
        "no#": 41
    },
    {
        "title": "送周鉞往江夏",
        "author": "劉得仁",
        "biography": "",
        "paragraphs": [
            "東西南北郡，自說遍曾遊。人世終多故，皇都不少留。",
            "郢城帆過夜，漢水月方秋。此謁親知去，聞猿豈解愁。"
        ],
        "notes": [
            ""
        ],
        "volume": "卷五百四十四",
        "no#": 42
    },
    {
        "title": "送河池李明府之任",
        "author": "劉得仁",
        "biography": "",
        "paragraphs": [
            "河池安所理，種柳與彈琴。自合清時化，仍資白首吟。",
            "程餘行片月，公退入遙林。想得詢民瘼，方稱單父心。"
        ],
        "notes": [
            ""
        ],
        "volume": "卷五百四十四",
        "no#": 43
    },
    {
        "title": "送蔡京侍禦赴大樑幕",
        "author": "劉得仁",
        "biography": "",
        "paragraphs": [
            "同城各多故，會面亦稀疏。及道須相別，臨岐恨有餘。",
            "梁園飛楚鳥，汴水走淮魚。眾說裁軍檄，陳琳遠不如。"
        ],
        "notes": [
            ""
        ],
        "volume": "卷五百四十四",
        "no#": 44
    },
    {
        "title": "哭鮑溶有感",
        "author": "劉得仁",
        "biography": "",
        "paragraphs": [
            "寥落故人宅，今來身已亡。古苔封墨沼，深竹映書堂。",
            "秋色池館靜，雨聲雲水涼。無因展交道，日暮剖心腸。"
        ],
        "notes": [
            ""
        ],
        "volume": "卷五百四十四",
        "no#": 45
    },
    {
        "title": "送僧歸玉泉寺",
        "author": "劉得仁",
        "biography": "",
        "paragraphs": [
            "玉泉歸故刹，便老是僧期。亂木孤蟬後，寒山絕鳥時。",
            "若尋流水去，轉出白雲遲。見說千峰路，溪深複頂危。"
        ],
        "notes": [
            ""
        ],
        "volume": "卷五百四十四",
        "no#": 46
    },
    {
        "title": "宣義池上",
        "author": "劉得仁",
        "biography": "",
        "paragraphs": [
            "修篁夾綠池，幽絮此中飛。何必青山遠，仍將白髮歸。",
            "鳥啼亦有恨，鷗習總無機。樹起秋風細，西林磬入微。"
        ],
        "notes": [
            ""
        ],
        "volume": "卷五百四十四",
        "no#": 47
    },
    {
        "title": "回中夜訪獨孤從事",
        "author": "劉得仁",
        "biography": "",
        "paragraphs": [
            "滿庭霜月魄，風靜絕纖聞。邊境時無事，州城夜訪君。",
            "擁裘聽塞角，酌醴話湘雲。贊佐元戎美，恩齊十萬軍。"
        ],
        "notes": [
            ""
        ],
        "volume": "卷五百四十四",
        "no#": 48
    },
    {
        "title": "宿宣義池亭",
        "author": "劉得仁",
        "biography": "",
        "paragraphs": [
            "暮色繞柯亭，南山幽竹青。夜深斜舫月，風定一池星。",
            "島嶼無人跡，菰蒲有鶴翎。此中足吟眺，何用泛滄溟。"
        ],
        "notes": [
            ""
        ],
        "volume": "卷五百四十四",
        "no#": 49
    },
    {
        "title": "送智玄首座歸蜀中舊山",
        "author": "劉得仁",
        "biography": "",
        "paragraphs": [
            "像教得重興，因師說大乘。從來悟明主，今去證高僧。",
            "蜀國煙霞異，靈山水月澄。鄉閭諸善友，喜似見南能。"
        ],
        "notes": [
            ""
        ],
        "volume": "卷五百四十四",
        "no#": 50
    },
    {
        "title": "賀顧非熊及第其年內索文章",
        "author": "劉得仁",
        "biography": "",
        "paragraphs": [
            "愚為童稚時，已解念君詩。及得高科晚，須逢聖主知。",
            "花前翻有淚，鬢上卻無絲。從此東歸去，休為墜葉期。"
        ],
        "notes": [
            ""
        ],
        "volume": "卷五百四十四",
        "no#": 51
    },
    {
        "title": "冬日駱家亭子",
        "author": "劉得仁",
        "biography": "",
        "paragraphs": [
            "亭台臘月時，松竹見貞姿。林積煙藏日，風吹水合池。",
            "恨無人此住，靜有鶴相窺。是景吟詩遍，真於野客宜。"
        ],
        "notes": [
            ""
        ],
        "volume": "卷五百四十四",
        "no#": 52
    },
    {
        "title": "題邵公禪院",
        "author": "劉得仁",
        "biography": "",
        "paragraphs": [
            "無事門多掩，陰階竹掃苔。勁風吹雪聚，渴鳥啄冰開。",
            "樹向寒山得，人從瀑布來。終期天目老，擎錫逐雲回。"
        ],
        "notes": [
            ""
        ],
        "volume": "卷五百四十四",
        "no#": 53
    },
    {
        "title": "憶鶴",
        "author": "劉得仁",
        "biography": "",
        "paragraphs": [
            "自爾歸仙後，經秋又過春。白雲尋不得，紫府去無因。",
            "此地空明月，何山伴羽人。終期華表上，重見令威身。"
        ],
        "notes": [
            ""
        ],
        "volume": "卷五百四十四",
        "no#": 54
    },
    {
        "title": "聽夜泉",
        "author": "劉得仁",
        "biography": "",
        "paragraphs": [
            "靜裏層層石，潺湲到鶴林。流回出幾洞，源遠曆千岑。",
            "寒助空山月，清兼此夜心。幽人聽達曙，相和蘚床吟。"
        ],
        "notes": [
            ""
        ],
        "volume": "卷五百四十四",
        "no#": 55
    },
    {
        "title": "樂游原春望",
        "author": "劉得仁",
        "biography": "",
        "paragraphs": [
            "樂游原上望，望盡帝都春。始覺繁華地，應無不醉人。",
            "雲開雙闕麗，柳映九衢新。愛此頻來往，多閑逐此身。"
        ],
        "notes": [
            ""
        ],
        "volume": "卷五百四十四",
        "no#": 56
    },
    {
        "title": "贈雍陶博士",
        "author": "劉得仁",
        "biography": "",
        "paragraphs": [
            "腹是群書笥，官為六義師。情高少塵事，朝下足閒時。",
            "有句同人伏，無私胄子知。漢庭公議在，正與觸邪宜。"
        ],
        "notes": [
            ""
        ],
        "volume": "卷五百四十四",
        "no#": 57
    },
    {
        "title": "夏日感懷寄所知",
        "author": "劉得仁",
        "biography": "",
        "paragraphs": [
            "了了見岐路，欲行難負心。趨時不圓轉，自古易湮沉。",
            "日正林方合，蜩鳴夏已深。中郎今遠在，誰識爨桐音。"
        ],
        "notes": [
            ""
        ],
        "volume": "卷五百四十四",
        "no#": 58
    },
    {
        "title": "陳情上知己",
        "author": "劉得仁",
        "biography": "",
        "paragraphs": [
            "性與才俱拙，名場跡甚微。久居顏亦厚，獨立事多非。",
            "刻骨搜新句，無人憫白衣。明時自堪戀，不是不知機。"
        ],
        "notes": [
            ""
        ],
        "volume": "卷五百四十四",
        "no#": 59
    },
    {
        "title": "秋夜寄友人二首",
        "author": "劉得仁",
        "biography": "",
        "paragraphs": [
            "永夜無他慮，長吟畢二更。暗燈搖碧影，滯雨滴階聲。",
            "道進愁還淺，年加睡自輕。如何得深術，相與舍浮名。",
            "所思同海岱，所夢亦煙波。默坐看山久，閑行值寺過。",
            "獨吟黃葉亂，相去碧峰多。我有歸心在，君行竟若何。"
        ],
        "notes": [
            ""
        ],
        "volume": "卷五百四十四",
        "no#": 60
    },
    {
        "title": "寄春坊顧校書",
        "author": "劉得仁",
        "biography": "",
        "paragraphs": [
            "甯因不得志，寂寞本相宜。冥目冥心坐，花開花落時。",
            "數畦蔬甲出，半夢鳥聲移。只恐龍樓吏，歸山又見違。"
        ],
        "notes": [
            ""
        ],
        "volume": "卷五百四十四",
        "no#": 61
    },
    {
        "title": "寄雍陶先輩",
        "author": "劉得仁",
        "biography": "",
        "paragraphs": [
            "久別青雲士，幽人分固然。愁心不易去，蹇步卒難前。",
            "盡落經霜葉，頻陰欲雪天。歸山自有限，豈待白頭年。"
        ],
        "notes": [
            ""
        ],
        "volume": "卷五百四十四",
        "no#": 62
    },
    {
        "title": "對月寄雍陶",
        "author": "劉得仁",
        "biography": "",
        "paragraphs": [
            "圓明寒魄上，天地一光中。臨水通宵坐，知君此興同。",
            "華凝衣有露，靜極樹無風。若向湘江見，湘江徹底空。"
        ],
        "notes": [
            ""
        ],
        "volume": "卷五百四十四",
        "no#": 63
    },
    {
        "title": "寄謝觀",
        "author": "劉得仁",
        "biography": "",
        "paragraphs": [
            "十五年餘苦，今朝始遇君。無慚于白日，不枉別孤雲。",
            "得失天難問，稱揚鬼亦聞。此恩銷鏤骨，吟坐葉紛紛。"
        ],
        "notes": [
            ""
        ],
        "volume": "卷五百四十四",
        "no#": 64
    },
    {
        "title": "送鄂州崔大夫赴鎮",
        "author": "劉得仁",
        "biography": "",
        "paragraphs": [
            "廉問帝難人，朝廷輟重臣。入山初有雪，登路正無塵。",
            "去國鳴騶緩，經雲住旆頻。千峰與萬木，清聽雨情新。"
        ],
        "notes": [
            ""
        ],
        "volume": "卷五百四十四",
        "no#": 65
    },
    {
        "title": "送錢給事赴虢州",
        "author": "劉得仁",
        "biography": "",
        "paragraphs": [
            "帝心憂虢俗，暫輟掖垣臣。疲瘵初承制，鄉閭似得春。",
            "化成應有瑞，位重轉聞貧。用作鹽梅日，爭回臥轍人。"
        ],
        "notes": [
            ""
        ],
        "volume": "卷五百四十四",
        "no#": 66
    },
    {
        "title": "送雍陶侍禦赴兗州裴尚書命",
        "author": "劉得仁",
        "biography": "",
        "paragraphs": [
            "綸閣知孤直，翻論北巷賢。且縻蓮幕裏，會致玉階前。",
            "洙泗秋微動，龜蒙月正圓。元戎軍務息，清句待君聯。"
        ],
        "notes": [
            ""
        ],
        "volume": "卷五百四十四",
        "no#": 67
    },
    {
        "title": "送新羅人歸本國",
        "author": "劉得仁",
        "biography": "",
        "paragraphs": [
            "雞林隔巨浸，一住一年行。日近國先曙，風吹海不平。",
            "眼穿鄉井樹，頭白渺彌程。到彼星霜換，唐家語卻生。"
        ],
        "notes": [
            ""
        ],
        "volume": "卷五百四十四",
        "no#": 68
    },
    {
        "title": "送車濤罷舉歸山",
        "author": "劉得仁",
        "biography": "",
        "paragraphs": [
            "朝是暮還非，人情冷暖移。浮生只如此，強進欲何為。",
            "要路知無援，深山必遇師。憐君明此理，休去不遲疑。"
        ],
        "notes": [
            ""
        ],
        "volume": "卷五百四十四",
        "no#": 69
    },
    {
        "title": "送王書記歸邠州",
        "author": "劉得仁",
        "biography": "",
        "paragraphs": [
            "陳琳輕一別，馬上意超然。來日行煩暑，歸時聽早蟬。",
            "陰雲翳城郭，細雨紊山川。從事公劉地，元戎舊禮賢。"
        ],
        "notes": [
            ""
        ],
        "volume": "卷五百四十四",
        "no#": 70
    },
    {
        "title": "送謝觀之劍南從事",
        "author": "劉得仁",
        "biography": "",
        "paragraphs": [
            "迢遞從知己，他人敢更言。離京雖未臘，到府已應暄。",
            "飛急奔行雁，啼酸憶子猿。江山無限思，君擬共誰論。"
        ],
        "notes": [
            ""
        ],
        "volume": "卷五百四十四",
        "no#": 71
    },
    {
        "title": "送顧非熊作尉盱眙",
        "author": "劉得仁",
        "biography": "",
        "paragraphs": [
            "一名兼一尉，未足是君伸。歷數為詩者，多來作諫臣。",
            "路翻平楚闊，草帶古淮新。天下雖雲大，同聲有幾人。"
        ],
        "notes": [
            ""
        ],
        "volume": "卷五百四十四",
        "no#": 72
    },
    {
        "title": "送高湘及第後東歸覲叔",
        "author": "劉得仁",
        "biography": "",
        "paragraphs": [
            "此去幾般榮，登科鼎足名。無慚入南巷，高價聳東京。",
            "窗對嵩山碧，庭來洛水聲。門前桃李樹，一徑已陰成。"
        ],
        "notes": [
            ""
        ],
        "volume": "卷五百四十四",
        "no#": 73
    },
    {
        "title": "送友人下第歸覲",
        "author": "劉得仁",
        "biography": "",
        "paragraphs": [
            "君此蔔行日，高堂應夢歸。莫將和氏淚，滴著老萊衣。",
            "岳雨連河細，田禽出麥飛。到家調膳後，吟苦落蟬暉。"
        ],
        "notes": [
            ""
        ],
        "volume": "卷五百四十四",
        "no#": 74
    },
    {
        "title": "送友人下第歸揚州覲省",
        "author": "劉得仁",
        "biography": "",
        "paragraphs": [
            "新柳間花垂，東西京路岐。園林知自到，寢食計相思。",
            "雨斷淮山出，帆揚楚樹移。晨昏心已泰，蟬發是回時。"
        ],
        "notes": [
            ""
        ],
        "volume": "卷五百四十四",
        "no#": 75
    },
    {
        "title": "早行",
        "author": "劉得仁",
        "biography": "",
        "paragraphs": [
            "萬類半已動，此心甯自安。月沉平野盡，星隱曙空殘。",
            "馬渡橫流廣，人行湛露寒。還思猶夢者，不信早行難。"
        ],
        "notes": [
            ""
        ],
        "volume": "卷五百四十四",
        "no#": 76
    },
    {
        "title": "通濟裏居酬盧肇見尋不遇",
        "author": "劉得仁",
        "biography": "",
        "paragraphs": [
            "衡門掩綠苔，樹下絕塵埃。偶赴高僧約，旋知長者來。",
            "雲山堪眺望，車馬必裴回。問以何為待，慚無酒一杯。"
        ],
        "notes": [
            ""
        ],
        "volume": "卷五百四十四",
        "no#": 77
    },
    {
        "title": "贈王尊師",
        "author": "劉得仁",
        "biography": "",
        "paragraphs": [
            "為道常日損，尊師修此心。掛肩黃布被，穿發白蒿簪。",
            "符劄靈砂字，弦彈古素琴。囊中曾有藥，點土亦成金。"
        ],
        "notes": [
            ""
        ],
        "volume": "卷五百四十四",
        "no#": 78
    },
    {
        "title": "冬夜與蔡校書宿無可上人院",
        "author": "劉得仁",
        "biography": "",
        "paragraphs": [
            "儒釋偶同宿，夜窗寒更清。忘機於世久，晤語到天明。",
            "月倒高松影，風旋一磬聲。真門猶是幻，不用覺浮生。"
        ],
        "notes": [
            ""
        ],
        "volume": "卷五百四十四",
        "no#": 79
    },
    {
        "title": "冬日喜同志宿",
        "author": "劉得仁",
        "biography": "",
        "paragraphs": [
            "相逢話清夜，言實轉相知。共道名雖切，唯論命不疑。",
            "吟身坐霜石，眠鳥握風枝。別憶天臺客，煙霞昔有期。"
        ],
        "notes": [
            ""
        ],
        "volume": "卷五百四十四",
        "no#": 80
    },
    {
        "title": "逢呂上山人",
        "author": "劉得仁",
        "biography": "",
        "paragraphs": [
            "塵裏正愁老，相逢眼益明。從前枉多病，此後鮮疏名。",
            "古柏今收子，深山許事兄。長生如有分，願逐到蓬瀛。"
        ],
        "notes": [
            ""
        ],
        "volume": "卷五百四十四",
        "no#": 81
    },
    {
        "title": "春暮對雨",
        "author": "劉得仁",
        "biography": "",
        "paragraphs": [
            "春暮雨微微，翻疑墜葉時。氣蒙楊柳重，寒勒牡丹遲。",
            "未夕鳥先宿，望晴人有期。何當廓陰閉，新暑竹風吹。"
        ],
        "notes": [
            ""
        ],
        "volume": "卷五百四十四",
        "no#": 82
    },
    {
        "title": "長信宮",
        "author": "劉得仁",
        "biography": "",
        "paragraphs": [
            "簟涼秋氣初，長信恨何如。拂黛月生指，解鬟雲滿梳。",
            "一從悲畫扇，幾度泣前魚。坐聽南宮樂，清風搖翠裾。"
        ],
        "notes": [
            ""
        ],
        "volume": "卷五百四十四",
        "no#": 83
    },
    {
        "title": "初夏題段郎中修竹裏南園",
        "author": "劉得仁",
        "biography": "",
        "paragraphs": [
            "高人遊息處，與此曲池連。密樹才春後，深山在目前。",
            "遠峰初絕雨，片石欲生煙。數有僧來宿，應緣靜好禪。"
        ],
        "notes": [
            ""
        ],
        "volume": "卷五百四十四",
        "no#": 84
    },
    {
        "title": "題景玄禪師院",
        "author": "劉得仁",
        "biography": "",
        "paragraphs": [
            "古僧精進者，師複是誰流。道貴行無我，禪難說到頭。",
            "汲泉羸鶴立，擁褐老猿愁。曾住深山院，何如此院幽。"
        ],
        "notes": [
            ""
        ],
        "volume": "卷五百四十四",
        "no#": 85
    },
    {
        "title": "夏日樊川別業即事",
        "author": "劉得仁",
        "biography": "",
        "paragraphs": [
            "無事稱無才，柴門亦罕開。脫巾吟永日，著屐步荒台。",
            "風卷微塵上，霆將暴雨來。終南雲漸合，咫尺失崔嵬。"
        ],
        "notes": [
            ""
        ],
        "volume": "卷五百四十四",
        "no#": 86
    },
    {
        "title": "寄無可上人",
        "author": "劉得仁",
        "biography": "",
        "paragraphs": [
            "省學為詩日，宵吟每達晨。十年期是夢，一事未成身。",
            "枉別山中客，殊非世上人。今來已如此，須得桂榮新。"
        ],
        "notes": [
            ""
        ],
        "volume": "卷五百四十四",
        "no#": 87
    },
    {
        "title": "和範校書贈造微上人",
        "author": "劉得仁",
        "biography": "",
        "paragraphs": [
            "得性見微公，何曾執著空。修心將佛並，吐論與儒通。",
            "曉漱松杉下，宵禪雪月中。他生有緣會，君子亦應同。"
        ],
        "notes": [
            ""
        ],
        "volume": "卷五百四十四",
        "no#": 88
    },
    {
        "title": "訪曲江胡處士",
        "author": "劉得仁",
        "biography": "",
        "paragraphs": [
            "何況歸山后，而今已似仙。卜居天苑畔，閒步禁樓前。",
            "落日明沙岸，微風上紙鳶。靜還林石下，坐讀養生篇。"
        ],
        "notes": [
            ""
        ],
        "volume": "卷五百四十四",
        "no#": 89
    },
    {
        "title": "慈恩寺塔下避暑",
        "author": "劉得仁",
        "biography": "",
        "paragraphs": [
            "古松淩巨塔，修竹映空廊。竟日聞虛籟，深山只此涼。",
            "僧真生我靜，水淡發茶香。坐久東樓望，鐘聲振夕陽。"
        ],
        "notes": [
            ""
        ],
        "volume": "卷五百四十四",
        "no#": 90
    },
    {
        "title": "秋晚與友人游青龍寺",
        "author": "劉得仁",
        "biography": "",
        "paragraphs": [
            "高視終南秀，西風度閣涼。一生同隙影，幾處好山光。",
            "暮鳥投嬴木，寒鐘送夕陽。因居話心地，川冥宿僧房。"
        ],
        "notes": [
            ""
        ],
        "volume": "卷五百四十四",
        "no#": 91
    },
    {
        "title": "春日雨後作",
        "author": "劉得仁",
        "biography": "",
        "paragraphs": [
            "朝來微有雨，天地爽無塵。北闕明如畫，南山碧動人。",
            "車輿終日別，草樹一城新。枉是吾君戚，何門謁紫宸。"
        ],
        "notes": [
            ""
        ],
        "volume": "卷五百四十四",
        "no#": 92
    },
    {
        "title": "別王山人",
        "author": "劉得仁",
        "biography": "",
        "paragraphs": [
            "旨甘雖自足，未是祿榮親。尚逐趨時伴，多離有道人。",
            "山居衣以草，生寄藥隨身。不食長無疾，年知出十旬。"
        ],
        "notes": [
            ""
        ],
        "volume": "卷五百四十四",
        "no#": 93
    },
    {
        "title": "贈陶山人",
        "author": "劉得仁",
        "biography": "",
        "paragraphs": [
            "處士例營營，惟君縱此生。閑能資壽考，健不換公卿。",
            "藥圃妻同耨，山田子共耕。定知丹熟後，無姓亦無名。"
        ],
        "notes": [
            ""
        ],
        "volume": "卷五百四十四",
        "no#": 94
    }
]