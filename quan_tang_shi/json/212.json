[
    {
        "title": "宋中遇林慮楊十七山人，因而有別",
        "author": "高適",
        "biography": "",
        "paragraphs": [
            "昔余涉漳水，驅車行鄴西。遙見林慮山，蒼蒼戛天倪。",
            "邂逅逢爾曹，說君彼岩棲。蘿徑垂野蔓，石房倚雲梯。",
            "秋韭何青青，藥苗數百畦。栗林隘穀口，栝樹森回溪。",
            "耕耘有山田，紡績有山妻。人生苟如此，何必組與珪。",
            "誰謂遠相訪，曩情殊不迷。簷前舉醇醪，灶下烹只雞。",
            "朔風忽振盪，昨夜寒螿啼。遊子益思歸，罷琴傷解攜。",
            "出門盡原野，白日黯已低。始驚道路難，終念言笑暌。",
            "因聲謝岑壑，歲暮一攀躋。"
        ],
        "notes": [
            ""
        ],
        "volume": "卷二百一十二",
        "no#": 1
    },
    {
        "title": "酬別薛三、蔡大，留簡韓十四主簿",
        "author": "高適",
        "biography": "",
        "paragraphs": [
            "迢遞辭京華，辛勤異鄉縣。登高俯滄海，回首淚如霰。",
            "同人久離別，失路還相見。薛侯懷直道，德業應時選。",
            "蔡子負清才，當年擢賓薦。韓公有奇節，詞賦淩群彥。",
            "讀書嵩岑間，作吏滄海甸。伊餘寡棲托，感激多慍見。",
            "縱誕非爾情，飄淪任疵賤。忽枉瓊瑤作，乃深平生眷。",
            "始謂吾道存，終嗟客遊倦。歸心無晝夜，別事除言宴。",
            "複值涼風時，蒼茫夏雲變。"
        ],
        "notes": [
            ""
        ],
        "volume": "卷二百一十二",
        "no#": 2
    },
    {
        "title": "送虞城劉明府謁魏郡苗太守",
        "author": "高適",
        "biography": "",
        "paragraphs": [
            "天官蒼生望，出入承明廬。肅肅領舊藩，皇皇降璽書。",
            "茂宰多感激，良將複吹噓。永懷一言合，誰謂千里疏。",
            "對酒忽命駕，茲情何起予。炎天晝如火，極目無行車。",
            "長路出雷澤，浮雲歸孟諸。魏郡十萬家，歌鐘喧裏閭。",
            "傳道賢君至，閉關常晏如。君將挹高論，定是問樵漁。",
            "今日逢明聖，吾為陶隱居。"
        ],
        "notes": [
            ""
        ],
        "volume": "卷二百一十二",
        "no#": 3
    },
    {
        "title": "途中酬李少府贈別之作",
        "author": "高適",
        "biography": "",
        "paragraphs": [
            "西上逢節換，東征私自憐。故人今臥疾，欲別還留連。",
            "舉酒臨南軒，夕陽滿中筵。甯知江上興，乃在河梁偏。",
            "行李多光輝，劄翰忽相鮮。誰謂歲月晚，交情尚貞堅。",
            "終嗟州縣勞，官謗複迍邅。雖負忠信美，其如方寸懸。",
            "連帥扇清風，千里猶眼前。曾是趨藻鏡，不應翻棄捐。",
            "日來知自強，風氣殊未痊。可以加藥物，胡為輒憂煎。",
            "驅馬出大樑，原野一悠然。柳色感行客，雲陰愁遠天。",
            "皇明燭幽遐，德澤普照宣。鵷鴻列霄漢，燕雀何翩翩。",
            "餘亦愜所從，漁樵十二年。種瓜漆園裏，鑿井盧門邊。",
            "去去勿重陳，生涯難勉旃。或期遇春事，與爾複周旋。",
            "投報空回首，狂歌謝比肩。"
        ],
        "notes": [
            ""
        ],
        "volume": "卷二百一十二",
        "no#": 4
    },
    {
        "title": "睢陽酬別暢大判官",
        "author": "高適",
        "biography": "",
        "paragraphs": [
            "吾友遇知己，策名逢聖朝。高才擅白雪，逸翰懷青霄。",
            "承詔選嘉賓，慨然即馳軺。清晝下公館，尺書忽相邀。",
            "留歡惜別離，畢景駐行鑣。言及沙漠事，益令胡馬驕。",
            "丈夫拔東蕃，聲冠霍嫖姚。兜鍪沖矢石，鐵甲生風飆。",
            "諸將出冷陘，連營濟石橋。酋豪盡俘馘，子弟輸征徭。",
            "邊庭絕刁鬥，戰地成漁樵。榆關夜不扃，塞口長蕭蕭。",
            "降胡滿薊門，一一能射雕。軍中多宴樂，馬上何輕趫。",
            "戎狄本無厭，羈縻非一朝。饑附誠足用，飽飛安可招。",
            "李牧制儋藍，遺風豈寂寥。君還謝幕府，慎勿輕芻蕘。"
        ],
        "notes": [
            ""
        ],
        "volume": "卷二百一十二",
        "no#": 5
    },
    {
        "title": "宴韋司戶山亭院",
        "author": "高適",
        "biography": "",
        "paragraphs": [
            "人幽想靈山，意愜憐遠水。習靜務為適，所居還複爾。",
            "汲流漲華池，開酌宴君子。苔徑試窺踐，石屏可攀倚。",
            "入門見中峰，攜手如萬里。橫琴了無事，垂釣應有以。",
            "高館何沉沉，颯然涼風起。"
        ],
        "notes": [
            ""
        ],
        "volume": "卷二百一十二",
        "no#": 6
    },
    {
        "title": "同諸公登慈恩寺浮圖",
        "author": "高適",
        "biography": "",
        "paragraphs": [
            "香界泯群有，浮圖豈諸相。登臨駭孤高，披拂欣大壯。",
            "言是羽翼生，迥出虛空上。頓疑身世別，乃覺形神王。",
            "宮闕皆戶前，山河盡簷向。秋風昨夜至，秦塞多清曠。",
            "千里何蒼蒼，五陵鬱相望。盛時慚阮步，末宦知周防。",
            "輸效獨無因，斯焉可遊放。"
        ],
        "notes": [
            ""
        ],
        "volume": "卷二百一十二",
        "no#": 7
    },
    {
        "title": "同薛司直諸公秋霽曲江俯見南山作",
        "author": "高適",
        "biography": "",
        "paragraphs": [
            "南山郁初霽，曲江湛不流。若臨瑤池前，想望昆侖丘。",
            "回首見黛色，眇然波上秋。深沉俯崢嶸，清淺延阻修。",
            "連潭萬木影，插岸千岩幽。杳靄信難測，淵淪無暗投。",
            "片雲對漁父，獨鳥隨虛舟。我心寄青霞，世事慚白鷗。",
            "得意在乘興，忘懷非外求。良辰自多暇，欣與數子遊。"
        ],
        "notes": [
            ""
        ],
        "volume": "卷二百一十二",
        "no#": 8
    },
    {
        "title": "登廣陵棲靈寺塔",
        "author": "高適",
        "biography": "",
        "paragraphs": [
            "淮南富登臨，茲塔信奇最。直上造雲族，憑虛納天籟。",
            "迥然碧海西，獨立飛鳥外。始知高興盡，適與賞心會。",
            "連山黯吳門，喬木吞楚塞。城池滿窗下，物象歸掌內。",
            "遠思駐江帆，暮時結春靄。軒車疑蠢動，造化資大塊。",
            "何必了無身，然後知所退。"
        ],
        "notes": [
            ""
        ],
        "volume": "卷二百一十二",
        "no#": 9
    },
    {
        "title": "登百丈峰二首",
        "author": "高適",
        "biography": "",
        "paragraphs": [
            "朝登百丈峰，遙望燕支道。漢壘青冥間，胡天白如掃。",
            "憶昔霍將軍，連年此征討。匈奴終不滅，寒山徒草草。",
            "唯見鴻雁飛，令人傷懷抱。",
            "晉武輕後事，惠皇終已昏。豺狼塞瀍洛，胡羯爭乾坤。",
            "四海如鼎沸，五原徒自尊。而今白庭路，猶對青陽門。",
            "朝市不足問，君臣隨草根。"
        ],
        "notes": [
            ""
        ],
        "volume": "卷二百一十二",
        "no#": 10
    },
    {
        "title": "同群公秋登琴台",
        "author": "高適",
        "biography": "",
        "paragraphs": [
            "古跡使人感，琴台空寂寥。靜然顧遺塵，千載如昨朝。",
            "臨眺自茲始，群賢久相邀。德與形神高，孰知天地遙。",
            "四時何倏忽，六月鳴秋蜩。萬象歸白帝，平川橫赤霄。",
            "猶是對夏伏，幾時有涼飆。燕雀滿簷楹，鴻鵠摶扶搖。",
            "物性各自得，我心在漁樵。兀然還複醉，尚握尊中瓢。"
        ],
        "notes": [
            ""
        ],
        "volume": "卷二百一十二",
        "no#": 11
    },
    {
        "title": "同群公出獵海上",
        "author": "高適",
        "biography": "",
        "paragraphs": [
            "畋獵自古昔，況伊心賞俱。偶與群公遊，曠然出平蕪。",
            "層陰漲溟海，殺氣窮幽都。鷹隼何翩翩，馳驟相傳呼。",
            "豺狼竄榛莽，麋鹿罹艱虞。高鳥下騂弓，困獸鬥匹夫。",
            "塵驚大澤晦，火燎深林枯。失之有餘恨，獲者無全驅。",
            "咄彼工拙間，恨非指蹤徒。猶懷老氏訓，感歎此歡娛。"
        ],
        "notes": [
            ""
        ],
        "volume": "卷二百一十二",
        "no#": 12
    },
    {
        "title": "同群公題鄭少府田家",
        "author": "高適",
        "biography": "",
        "paragraphs": [
            "鄭侯應悽惶，五十頭盡白。昔為南昌尉，今作東郡客。",
            "與語多遠情，論心知所益。秋林既清曠，窮巷空淅瀝。",
            "蝶舞園更閑，雞鳴日雲夕。男兒未稱意，其道固無適。",
            "勸君且杜門，勿歎人事隔。"
        ],
        "notes": [
            ""
        ],
        "volume": "卷二百一十二",
        "no#": 13
    },
    {
        "title": "同群公題中山寺",
        "author": "高適",
        "biography": "",
        "paragraphs": [
            "平原十裏外，稍稍雲岩深。遂及清淨所，都無人世心。",
            "名僧既禮謁，高閣複登臨。石壁倚松徑，山田多栗林。",
            "超遙盡巘崿，逼側仍嶇嶔。吾欲休世事，於焉聊自任。"
        ],
        "notes": [
            ""
        ],
        "volume": "卷二百一十二",
        "no#": 14
    },
    {
        "title": "同群公宿開善寺，贈陳十六所居",
        "author": "高適",
        "biography": "",
        "paragraphs": [
            "駕車出人境，避暑投僧家。裴回龍象側，始見香林花。",
            "讀書不及經，飲酒不勝茶。知君悟此道，所未搜袈裟。",
            "談空忘外物，持誡破諸邪。則是無心地，相看唯月華。"
        ],
        "notes": [
            ""
        ],
        "volume": "卷二百一十二",
        "no#": 15
    },
    {
        "title": "同韓四、薛三東亭玩月",
        "author": "高適",
        "biography": "",
        "paragraphs": [
            "遠遊悵不樂，茲賞吾道存。款曲故人意，辛勤清夜言。",
            "東亭何寥寥，佳境無朝昏。階墀近洲渚，戶牖當郊原。",
            "矧乃窮周旋，游時怡討論。樹陰蕩瑤瑟，月氣延清尊。",
            "明河帶飛雁，野火連荒村。對此更愁予，悠哉懷故園。"
        ],
        "notes": [
            ""
        ],
        "volume": "卷二百一十二",
        "no#": 16
    },
    {
        "title": "同敬八、盧五泛河間清河",
        "author": "高適",
        "biography": "",
        "paragraphs": [
            "清川在城下，沿泛多所宜。同濟愜數公，玩物欣良時。",
            "飄颻波上興，燕婉舟中詞。昔陟乃平原，今來忽漣漪。",
            "東流達滄海，西流延滹池。雲樹共晦明，井邑相逶迤。",
            "稍隨歸月帆，若與沙鷗期。漁父更留我，前潭水未滋。"
        ],
        "notes": [
            ""
        ],
        "volume": "卷二百一十二",
        "no#": 17
    },
    {
        "title": "同房侍禦山園新亭與邢判官同游",
        "author": "高適",
        "biography": "",
        "paragraphs": [
            "隱隱春城外，朦朧陳跡深。君子顧榛莽，興言傷古今。",
            "決河導新流，疏徑蹤舊林。開亭俯川陸，時景宜招尋。",
            "肅穆逢使軒，夤緣事登臨。忝游芝蘭室，還對桃李陰。",
            "岸遠白波來，氣喧黃鳥吟。因睹歌頌作，始知經濟心。",
            "灌壇有遺風，單父多鳴琴。誰為久州縣，蒼生懷德音。"
        ],
        "notes": [
            ""
        ],
        "volume": "卷二百一十二",
        "no#": 18
    },
    {
        "title": "同馬太守聽九思法師講金剛經",
        "author": "高適",
        "biography": "",
        "paragraphs": [
            "吾師晉陽寶，傑出山河最。途經世諦間，心到空王外。",
            "鳴鐘山虎伏，說法天龍會。了義同建瓴，梵法若吹籟。",
            "深知億劫苦，善喻恒沙大。舍施割肌膚，攀緣去親愛。",
            "招提何清淨，良牧駐輕蓋。露冕眾香中，臨人覺苑內。",
            "心持佛印久，標割魔軍退。願開初地因，永奉彌天對。"
        ],
        "notes": [
            ""
        ],
        "volume": "卷二百一十二",
        "no#": 19
    },
    {
        "title": "漣上題樊氏水亭",
        "author": "高適",
        "biography": "",
        "paragraphs": [
            "漣上非所趣，偶為世務牽。經時駐歸棹，日夕對平川。",
            "莫論行子愁，且得主人賢。亭上酒初熟，廚中魚每鮮。",
            "自說宦遊來，因之居住偏。煮鹽滄海曲，種稻長淮邊。",
            "四時常晏如，百口無饑年。菱芋藩籬下，漁樵耳目前。",
            "異縣少朋從，我行複迍邅。向不逢此君，孤舟已言旋。",
            "明日又分首，風濤還眇然。"
        ],
        "notes": [
            ""
        ],
        "volume": "卷二百一十二",
        "no#": 20
    },
    {
        "title": "同呂判官從哥舒大夫破洪濟城回登積石軍多福七級浮圖",
        "author": "高適",
        "biography": "",
        "paragraphs": [
            "塞口連濁河，轅門對山寺。寧知鞍馬上，獨有登臨事。",
            "七級淩太清，千崖列蒼翠。飄飄方寓目，想像見深意。",
            "高興殊未平，涼風颯然至。拔城陣雲合，轉旆胡星墜。",
            "大將何英靈，官軍動天地。君懷生羽翼，本欲附騏驥。",
            "款段苦不前，青冥信難致。一歌陽春後，三歎終自愧。"
        ],
        "notes": [
            ""
        ],
        "volume": "卷二百一十二",
        "no#": 21
    },
    {
        "title": "三君詠：魏鄭公",
        "author": "高適",
        "biography": "",
        "paragraphs": [
            "鄭公經綸日，隋氏風塵昏。濟代取高位，逢時敢直言。",
            "道光先帝業，義激舊君恩。寂寞臥龍處，英靈千載魂。"
        ],
        "notes": [
            ""
        ],
        "volume": "卷二百一十二",
        "no#": 22
    },
    {
        "title": "三君詠：郭代公",
        "author": "高適",
        "biography": "",
        "paragraphs": [
            "代公實英邁，津涯浩難識。擁兵抗矯征，仗節歸有德。",
            "縱橫負才智，顧盼安社稷。流落勿重陳，懷哉為淒惻。"
        ],
        "notes": [
            ""
        ],
        "volume": "卷二百一十二",
        "no#": 23
    },
    {
        "title": "三君詠：狄梁公",
        "author": "高適",
        "biography": "",
        "paragraphs": [
            "梁公乃貞固，勳烈垂竹帛。昌言太后朝，潛運儲君策。",
            "待賢開相府，共理登方伯。至今青雲人，猶是門下客。"
        ],
        "notes": [
            ""
        ],
        "volume": "卷二百一十二",
        "no#": 24
    },
    {
        "title": "宓公琴台詩三首",
        "author": "高適",
        "biography": "",
        "paragraphs": [
            "宓子昔為政，鳴琴登此台。琴和人亦閑，千載稱其才。",
            "臨眺忽悽愴，人琴安在哉。悠悠此天壤，唯有頌聲來。",
            "邦伯感遺事，慨然建琴堂。乃知靜者心，千載猶相望。",
            "入室想其人，出門何茫茫。唯見白雲合，東臨鄒魯鄉。",
            "皤皤邑中老，自誇邑中理。何必升君堂，然後知君美。",
            "開門無犬吠，早臥常晏起。昔人不忍欺，今我還複爾。"
        ],
        "notes": [
            ""
        ],
        "volume": "卷二百一十二",
        "no#": 25
    },
    {
        "title": "李雲南征蠻詩",
        "author": "高適",
        "biography": "",
        "paragraphs": [
            "聖人赫斯怒，詔伐西南戎。肅穆廟堂上，深沉節制雄。",
            "遂令感激士，得建非常功。料死不料敵，顧恩甯顧終。",
            "鼓行天海外，轉戰蠻夷中。梯巘近高鳥，穿林經毒蟲。",
            "鬼門無歸客，北戶多南風。蜂蠆隔萬里，雲雷隨九攻。",
            "長驅大浪破，急擊群山空。餉道忽已遠，懸軍垂欲窮。",
            "精誠動白日，憤薄連蒼穹。野食掘田鼠，晡餐兼僰僮。",
            "收兵列亭堠，拓地彌西東。臨事恥苟免，履危能飭躬。",
            "將星獨照耀，邊色何溟蒙。瀘水夜可涉，交州今始通。",
            "歸來長安道，召見甘泉宮。廉藺若未死，孫吳知暗同。",
            "相逢論意氣，慷慨謝深衷。"
        ],
        "notes": [
            ""
        ],
        "volume": "卷二百一十二",
        "no#": 26
    },
    {
        "title": "題尉遲將軍新廟",
        "author": "高適",
        "biography": "",
        "paragraphs": [
            "周室既板蕩，賊臣立嬰兒。將軍獨激昂，誓欲酬恩私。",
            "孤城日無援，高節終可悲。家國共淪亡，精魂空在斯。",
            "沉沉積冤氣，寂寂無人知。良牧懷深仁，與君建明祠。",
            "父子俱血食，軒車每逶迤。我來薦蘋蘩，感歎興此詞。",
            "晨光上階闥，殺氣翻旌旗。明明幽冥理，至誠信莫欺。",
            "唯夫二千石，多慶方自茲。"
        ],
        "notes": [
            ""
        ],
        "volume": "卷二百一十二",
        "no#": 27
    },
    {
        "title": "觀李九少府翥樹宓子賤神祠碑",
        "author": "高適",
        "biography": "",
        "paragraphs": [
            "吾友吏茲邑，亦嘗懷宓公。安知夢寐間，忽與精靈通。",
            "一見興永歎，再來激深衷。賓從何逶迤，二十四老翁。",
            "於焉建層碑，突兀長林東。作者無愧色，行人感遺風。",
            "坐令高岸盡，獨對秋山空。片石勿謂輕，斯言固難窮。",
            "龍盤色絲外，鵲顧偃波中。形勝駐群目，堅貞指蒼穹。",
            "我非王仲宣，去矣徒發蒙。"
        ],
        "notes": [
            ""
        ],
        "volume": "卷二百一十二",
        "no#": 28
    },
    {
        "title": "同觀陳十六史興碑",
        "author": "高適",
        "biography": "",
        "paragraphs": [
            "荊衡氣偏秀，江漢流不歇。此地多精靈，有時生才傑。",
            "伊人今獨步，逸思能間發。永懷掩風騷，千載常矻矻。",
            "新碑亦崔嵬，佳句懸日月。則是刊石經，終然繼檮杌。",
            "我來觀雅制，慷慨變毛髮。季主盡荒淫，前王徒貽厥。",
            "東周既削弱，兩漢更淪沒。西晉何披猖，五胡相唐突。",
            "作歌乃彰善，比物仍惡訐。感歎將謂誰，對之空咄咄。"
        ],
        "notes": [
            ""
        ],
        "volume": "卷二百一十二",
        "no#": 29
    },
    {
        "title": "宋中十首",
        "author": "高適",
        "biography": "",
        "paragraphs": [
            "梁王昔全盛，賓客複多才。悠悠一千年，陳跡唯高臺。",
            "寂寞向秋草，悲風千里來。",
            "朝臨孟諸上，忽見芒碭間。赤帝終已矣，白雲長不還。",
            "時清更何有，禾黍遍空山。",
            "景公德何廣，臨變莫能欺。三請皆不忍，妖星終自移。",
            "君心本如此，天道豈無知。",
            "梁苑白日暮，梁山秋草時。君王不可見，修竹令人悲。",
            "九月桑葉盡，寒風鳴樹枝。",
            "登高臨舊國，懷古對窮秋。落日鴻雁度，寒城砧杵愁。",
            "昔賢不復有，行矣莫淹留。",
            "出門望終古，獨立悲且歌。憶昔魯仲尼，淒淒此經過。",
            "眾人不可向，伐樹將如何。",
            "逍遙漆園吏，冥沒不知年。世事浮雲外，閒居大道邊。",
            "古來同一馬，今我亦忘筌。",
            "五霸遞征伐，宋人無戰功。解圍幸奇說，易子傷吾衷。",
            "唯見盧門外，蕭條多轉蓬。",
            "常愛宓子賤，鳴琴能自親。邑中靜無事，豈不由其身。",
            "何意千年後，寂寞無此人。",
            "閼伯去已久，高丘臨道傍。人皆有兄弟，爾獨為參商。",
            "終古猶如此。而今安可量。"
        ],
        "notes": [
            ""
        ],
        "volume": "卷二百一十二",
        "no#": 30
    },
    {
        "title": "薊中作",
        "author": "高適",
        "biography": "",
        "paragraphs": [
            "策馬自沙漠，長驅登塞垣。邊城何蕭條，白日黃雲昏。",
            "一到征戰處，每愁胡虜翻。豈無安邊書，諸將已承恩。",
            "惆悵孫吳事，歸來獨閉門。"
        ],
        "notes": [
            ""
        ],
        "volume": "卷二百一十二",
        "no#": 31
    },
    {
        "title": "自淇涉黃河途中作十三首",
        "author": "高適",
        "biography": "",
        "paragraphs": [
            "川上常極目，世情今已閑。去帆帶落日，征路隨長山。",
            "親友若雲霄，可望不可攀。于茲任所愜，浩蕩風波間。",
            "清晨泛中流，羽族滿汀渚。黃鵠何處來，昂藏寡儔侶。",
            "飛鳴無人見，飲啄豈得所。雲漢爾固知，胡為不輕舉。",
            "野人頭盡白，與我忽相訪。手持青竹竿，日暮淇水上。",
            "雖老美容色，雖貧亦閑放。釣魚三十年，中心無所向。",
            "南登滑臺上，卻望河淇間。竹樹夾流水，孤城對遠山。",
            "念茲川路闊，羨爾沙鷗閑。長想別離處，猶無音信還。",
            "東入黃河水，茫茫泛紆直。北望太行山，峨峨半天色。",
            "山河相映帶，深淺未可測。自昔有賢才，相逢不相識。",
            "秋日登滑台，台高秋已暮。獨行既未愜，懷土悵無趣。",
            "晉宋何蕭條，羌胡散馳鶩。當時無戰略，此地即邊戍。",
            "兵革徒自勤，山河孰雲固。乘閑喜臨眺，感物傷遊寓。",
            "惆悵落日前，飄颻遠帆處。北風吹萬里，南雁不知數。",
            "歸意方浩然，雲沙更回互。",
            "亂流自茲遠，倚楫時一望。遙見楚漢城，崔嵬高山上。",
            "天道昔未測，人心無所向。屠釣稱侯王，龍蛇爭霸王。",
            "緬懷多殺戮，顧此生慘愴。聖代休甲兵，吾其得閒放。",
            "茲川方悠邈，雲沙無前後。古堰對河壖，長林出淇口。",
            "獨行非吾意，東向日已久。憂來誰得知，且酌尊中酒。",
            "朝從北岸來，泊船南河滸。試共野人言，深覺農夫苦。",
            "去秋雖薄熟，今夏猶未雨。耕耘日勤勞，租稅兼舄鹵。",
            "園蔬空寥落，產業不足數。尚有獻芹心，無因見明主。",
            "茫茫濁河注，懷古臨河濱。禹功本豁達，漢跡方因循。",
            "坎德昔滂沱，馮夷胡不仁。激潏陵堤防，東郡多悲辛。",
            "天子忽驚悼，從官皆負薪。畚築豈無謀，祈禱如有神。",
            "宣房今安在，高岸空嶙峋。",
            "我行倦風湍，輟棹將問津。空傳歌瓠子，感慨獨愁人。",
            "孟夏桑葉肥，穠陰夾長津。蠶農有時節，田野無閒人。",
            "臨水狎漁樵，望山懷隱淪。誰能去京洛，憔悴對風塵。",
            "朝景入平川，川長複垂柳。遙看魏公墓，突兀前山后。",
            "憶昔大業時，群雄角奔走。伊人何電邁，獨立風塵首。",
            "傳檄舉敖倉，擁兵屯洛口。連營一百萬，六合如可有。",
            "方項終比肩，亂隋將假手。力爭固難恃，驕戰曷能久。",
            "若使學蕭曹，功名當不朽。",
            "皤皤河濱叟，相遇似有恥。輟榜聊問之，答言盡終始。",
            "一生雖貧賤，九十年未死。且喜對兒孫，彌慚遠城市。",
            "結廬黃河曲，垂釣長河裏。漫漫望雲沙，蕭條聽風水。",
            "所思強飯食，永願在鄉里。萬事吾不知，其心只如此。"
        ],
        "notes": [
            ""
        ],
        "volume": "卷二百一十二",
        "no#": 32
    },
    {
        "title": "宋中遇陳二",
        "author": "高適",
        "biography": "",
        "paragraphs": [
            "常忝鮑叔義，所期王佐才。如何守苦節，獨此無良媒。",
            "離別十年外，飄颻千里來。安知罷官後，惟見柴門開。",
            "窮巷隱東郭，高堂詠南陔。籬根長花草，井上生莓苔。",
            "伊昔望霄漢，於今倦蒿萊。男兒命未達，且盡手中杯。"
        ],
        "notes": [
            ""
        ],
        "volume": "卷二百一十二",
        "no#": 33
    },
    {
        "title": "宋中遇劉書記有別",
        "author": "高適",
        "biography": "",
        "paragraphs": [
            "何代無秀士，高門生此才。森然睹毛髮，若見河山來。",
            "幾載困常調，一朝時運催。白身謁明主，待詔登雲台。",
            "相逢梁宋間，與我醉蒿萊。寒楚眇千里，雪天晝不開。",
            "末路終離別，不能強悲哀。男兒爭富貴，勸爾莫遲回。"
        ],
        "notes": [
            ""
        ],
        "volume": "卷二百一十二",
        "no#": 34
    },
    {
        "title": "魯郡途中遇徐十八錄事",
        "author": "高適",
        "biography": "",
        "paragraphs": [
            "誰謂嵩潁客，遂經鄒魯鄉。前臨少昊墟，始覺東蒙長。",
            "獨行豈吾心，懷古激中腸。聖人久已矣，游夏遙相望。",
            "裴回野澤間，左右多悲傷。日出見闕裏，川平知汶陽。",
            "弱冠負高節，十年思自強。終然不得意，去去任行藏。"
        ],
        "notes": [
            ""
        ],
        "volume": "卷二百一十二",
        "no#": 35
    },
    {
        "title": "遇沖和先生",
        "author": "高適",
        "biography": "",
        "paragraphs": [
            "沖和生何代，或謂遊東溟。三命謁金殿，一言拜銀青。",
            "自雲多方術，往往通神靈。萬乘親問道，六宮無敢聽。",
            "昔去限霄漢，今來睹儀形。頭戴鶡鳥冠，手搖白鶴翎。",
            "終日飲醇酒，不醉複不醒。常憶雞鳴山，每誦西升經。",
            "拊背念離別，依然出戶庭。莫見今如此，曾為一客星。"
        ],
        "notes": [
            ""
        ],
        "volume": "卷二百一十二",
        "no#": 36
    },
    {
        "title": "魯西至東平",
        "author": "高適",
        "biography": "",
        "paragraphs": [
            "沙岸拍不定，石橋水橫流。問津見魯俗，懷古傷家丘。",
            "寥落千載後，空傳褒聖侯。"
        ],
        "notes": [
            ""
        ],
        "volume": "卷二百一十二",
        "no#": 37
    },
    {
        "title": "東平路作三首",
        "author": "高適",
        "biography": "",
        "paragraphs": [
            "南圖適不就，東走豈吾心。索索涼風動，行行秋水深。",
            "蟬鳴木葉落，茲夕更愁霖。",
            "明時好畫策，動欲幹王公。今日無成事，依依親老農。",
            "扁舟向何處，吾愛汶陽中。",
            "清曠涼夜月，裴回孤客舟。渺然風波上，獨愛前山秋。",
            "秋至複搖落，空令行者愁。"
        ],
        "notes": [
            ""
        ],
        "volume": "卷二百一十二",
        "no#": 38
    },
    {
        "title": "東平路中遇大水",
        "author": "高適",
        "biography": "",
        "paragraphs": [
            "天災自古有，昏墊彌今秋。霖霪溢川原，澒洞涵田疇。",
            "指途適汶陽，掛席經蘆洲。永望齊魯郊，白雲何悠悠。",
            "傍沿鉅野澤，大水縱橫流。蟲蛇擁獨樹，麋鹿奔行舟。",
            "稼穡隨波瀾，西成不可求。室居相枕藉，蛙黽聲啾啾。",
            "仍憐穴蟻漂，益羨雲禽遊。農夫無倚著，野老生殷憂。",
            "聖主當深仁，廟堂運良籌。倉廩終爾給，田租應罷收。",
            "我心胡郁陶，征旅亦悲愁。縱懷濟時策，誰肯論吾謀。"
        ],
        "notes": [
            ""
        ],
        "volume": "卷二百一十二",
        "no#": 39
    },
    {
        "title": "登壟",
        "author": "高適",
        "biography": "",
        "paragraphs": [
            "壟頭遠行客，壟上分流水。流水無盡期，行人未雲已。",
            "淺才登一命，孤劍通萬里。豈不思故鄉，從來感知己。"
        ],
        "notes": [
            ""
        ],
        "volume": "卷二百一十二",
        "no#": 40
    },
    {
        "title": "苦雪四首",
        "author": "高適",
        "biography": "",
        "paragraphs": [
            "二月猶北風，天陰雪冥冥。寥落一室中，悵然慚百齡。",
            "苦愁正如此，門柳複青青。",
            "惠連發清興，袁安念高臥。餘故非斯人，為性兼懶惰。",
            "賴茲尊中酒，終日聊自過。",
            "濛濛灑平陸，淅瀝至幽居。且喜潤群物，焉能悲鬥儲。",
            "故交久不見，鳥雀投吾廬。",
            "孰雲久閑曠，本自保知寡。窮巷獨無成，春條只盈把。",
            "安能羨鵬舉，且欲歌牛下。乃知古時人，亦有如我者。"
        ],
        "notes": [
            ""
        ],
        "volume": "卷二百一十二",
        "no#": 41
    },
    {
        "title": "哭單父梁九少府",
        "author": "高適",
        "biography": "",
        "paragraphs": [
            "開篋淚沾臆，見君前日書。夜台今寂寞，獨是子雲居。",
            "疇昔探雲奇，登臨賦山水。同舟南浦下，望月西江裏。",
            "契闊多別離，綢繆到生死。九原即何處，萬事皆如此。",
            "晉山徒峨峨，斯人已冥冥。常時祿且薄，歿後家複貧。",
            "妻子在遠道，弟兄無一人。十上多苦辛，一官恒自哂。",
            "青雲將可致，白日忽先盡。唯有身後名，空留無遠近。"
        ],
        "notes": [
            ""
        ],
        "volume": "卷二百一十二",
        "no#": 42
    },
    {
        "title": "哭裴少府",
        "author": "高適",
        "biography": "",
        "paragraphs": [
            "世人誰不死，嗟君非生慮。扶病適到官，田園在何處。",
            "公才群吏感，葬事他人助。餘亦未識君，深悲哭君去。"
        ],
        "notes": [
            ""
        ],
        "volume": "卷二百一十二",
        "no#": 43
    }
]