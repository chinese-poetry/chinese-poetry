[
    {
        "title": "奉和晦日幸昆明池應制",
        "author": "宋之問",
        "biography": "",
        "paragraphs": [
            "春豫靈池會，滄波帳殿開。舟淩石鯨度，槎拂鬥牛回。",
            "節晦蓂全落，春遲柳暗催。象溟看浴景，燒劫辨沉灰。",
            "鎬飲周文樂，汾歌漢武才。不愁明月盡，自有夜珠來。"
        ],
        "notes": [
            ""
        ],
        "volume": "卷五十三",
        "no#": 1
    },
    {
        "title": "奉和幸大薦福寺",
        "author": "宋之問",
        "biography": "",
        "paragraphs": [
            "香刹中天起，宸游滿路輝。乘龍太子去，駕象法王歸。",
            "殿飾金人影，窗搖玉女扉。稍迷新草木，遍識舊庭闈。",
            "水入禪心定，雲從寶思飛。欲知皇劫遠，初拂六銖衣。"
        ],
        "notes": [
            ""
        ],
        "volume": "卷五十三",
        "no#": 2
    },
    {
        "title": "奉和幸三會寺應制",
        "author": "宋之問",
        "biography": "",
        "paragraphs": [
            "六飛回玉輦，雙樹謁金仙。瑞鳥呈書字，神龍吐浴泉。",
            "淨心遙證果，睿想獨超禪。塔湧香花地，山圍日月天。",
            "梵音迎漏徹，空樂倚雲懸。今日登仁壽，長看法鏡圓。"
        ],
        "notes": [
            ""
        ],
        "volume": "卷五十三",
        "no#": 3
    },
    {
        "title": "奉和薦福寺應制",
        "author": "宋之問",
        "biography": "",
        "paragraphs": [
            "梵筵光聖邸，遊豫覽宏規。不改靈光殿，因開功德池。",
            "蓮生新步葉，桂長昔攀枝。湧塔庭中見，飛樓海上移。",
            "聞韶三月幸，觀象七星危。欲識龍歸處，朝朝雲氣隨。"
        ],
        "notes": [
            ""
        ],
        "volume": "卷五十三",
        "no#": 4
    },
    {
        "title": "奉和幸神皋亭應制",
        "author": "宋之問",
        "biography": "",
        "paragraphs": [
            "清蹕喧黃道，乘輿降紫宸。霜戈凝曉日，雲管發陽春。",
            "台古全疑漢，林餘半識秦。宴酣詩布澤，節改令行仁。",
            "昔恃山河險，今依道德淳。多慚獻嘉頌，空累屬車塵。"
        ],
        "notes": [
            ""
        ],
        "volume": "卷五十三",
        "no#": 5
    },
    {
        "title": "奉和幸長安故城未央宮應制",
        "author": "宋之問",
        "biography": "",
        "paragraphs": [
            "漢王未息戰，蕭相乃營宮。壯麗一朝盡，威靈千載空。",
            "皇明悵前跡，置酒宴群公。寒輕彩仗外，春發幔城中。",
            "樂思回斜日，歌詞繼大風。今朝天子貴，不假叔孫通。"
        ],
        "notes": [
            ""
        ],
        "volume": "卷五十三",
        "no#": 6
    },
    {
        "title": "奉和幸韋嗣立山莊侍宴應制",
        "author": "宋之問",
        "biography": "",
        "paragraphs": [
            "樞掖調梅暇，林園藝槿初。入朝榮劍履，退食偶琴書。",
            "地隱東岩室，天回北斗車。旌門臨窈窕，輦道屬扶疏。",
            "雲罕明丹壑，霜笳徹紫虛。水疑投石處，溪似釣璜餘。",
            "帝澤頒卮酒，人歡頌裏閭。一承黃竹詠，長奉白茅居。"
        ],
        "notes": [
            ""
        ],
        "volume": "卷五十三",
        "no#": 7
    },
    {
        "title": "扈從登封告成頌應制",
        "author": "宋之問",
        "biography": "",
        "paragraphs": [
            "禦路回中嶽，天營接下都。百靈無後至，萬國競前驅。",
            "文衛嚴清蹕，幽仙讀寶符。貝花明漢果，芝草入堯廚。",
            "濟濟衣冠會，喧喧夷夏俱。宗禋仰神理，刊木望川途。",
            "撫己貧非病，時來本不愚。願陪丹鳳輦，率舞白雲衢。"
        ],
        "notes": [
            ""
        ],
        "volume": "卷五十三",
        "no#": 8
    },
    {
        "title": "宴安樂公主宅得空字",
        "author": "宋之問",
        "biography": "",
        "paragraphs": [
            "英藩築外館，愛主出王宮。賓至星槎落，仙來月宇空。",
            "玳梁翻賀燕，金埒倚晴虹。簫奏秦台裏，書開魯壁中。",
            "短歌能駐日，豔舞欲嬌風。聞有淹留處，山阿滿桂叢。"
        ],
        "notes": [
            ""
        ],
        "volume": "卷五十三",
        "no#": 9
    },
    {
        "title": "春日鄭協律山亭陪宴餞鄭卿同用樓字",
        "author": "宋之問",
        "biography": "",
        "paragraphs": [
            "潘園枕郊郭，愛客坐相求。尊酒東城外，驂騑南陌頭。",
            "池平分洛水，林缺見嵩丘。暗竹侵山徑，垂楊拂妓樓。",
            "彩雲歌處斷，遲日舞前留。此地何年別，蘭芳空自幽。"
        ],
        "notes": [
            ""
        ],
        "volume": "卷五十三",
        "no#": 10
    },
    {
        "title": "和姚給事寓直之作",
        "author": "宋之問",
        "biography": "",
        "paragraphs": [
            "清論滿朝陽，高才拜夕郎。還從避馬路，來接珥貂行。",
            "寵就黃扉日，威回白簡霜。柏台遷鳥茂，蘭署得人芳。",
            "禁靜鐘初徹，更疏漏漸長。曉河低武庫，流火度文昌。",
            "寓直恩徽重，乘秋藻翰揚。暗投空欲報，下調不成章。"
        ],
        "notes": [
            ""
        ],
        "volume": "卷五十三",
        "no#": 11
    },
    {
        "title": "和庫部李員外秋夜寓直之作",
        "author": "宋之問",
        "biography": "",
        "paragraphs": [
            "相庭貽慶遠，才子拜郎初。起草徯仙閣，焚香臥直廬。",
            "更深河欲斷，節勁柳偏疏。氣耿淩雲筆，心搖待漏車。",
            "叨榮廁儔侶，省己恧空虛。徒斐陽春和，難參麗曲餘。"
        ],
        "notes": [
            ""
        ],
        "volume": "卷五十三",
        "no#": 12
    },
    {
        "title": "酬李丹徒見贈之作",
        "author": "宋之問",
        "biography": "",
        "paragraphs": [
            "鎮吳稱奧裏，試劇仰通才。近挹人披霧，遙聞境震雷。",
            "一朝逢解榻，累日共銜杯。連轡登山盡，浮舟望海回。",
            "以予慚拙宦，期子遇良媒。贈曲南鳧斷，征途北雁催。",
            "更憐江上月，還入鏡中開。"
        ],
        "notes": [
            ""
        ],
        "volume": "卷五十三",
        "no#": 13
    },
    {
        "title": "使過襄陽登鳳林寺閣",
        "author": "宋之問",
        "biography": "",
        "paragraphs": [
            "香閣臨清漢，丹梯隱翠微。林篁天際密，人世穀中違。",
            "苔石銜仙洞，蓮舟泊釣磯。山雲浮棟起，江雨入庭飛。",
            "信美雖南國，嚴程限北歸。幽尋不可再，留步惜芳菲。"
        ],
        "notes": [
            ""
        ],
        "volume": "卷五十三",
        "no#": 14
    },
    {
        "title": "宋公宅送寧諫議",
        "author": "宋之問",
        "biography": "",
        "paragraphs": [
            "宋公爰創宅，庾氏更誅茅。間出人三秀，平臨楚四郊。",
            "漢臣來絳節，荊牧動金鐃。尊溢宜城酒，笙裁曲沃匏。",
            "露荷秋變節，風柳夕鳴梢。一散陽臺雨，方隨越鳥巢。"
        ],
        "notes": [
            ""
        ],
        "volume": "卷五十三",
        "no#": 15
    },
    {
        "title": "送合宮蘇明府頲",
        "author": "宋之問",
        "biography": "",
        "paragraphs": [
            "鉉府誕英規，公才天下知。謂乘羔雁族，繼入鳳凰池。",
            "赤縣求人隱，青門起路岐。翟回車少別，鳧化舄遙馳。",
            "神哭周南境，童歌渭北垂。賢哉荀奉倩，袞職佇來儀。"
        ],
        "notes": [
            ""
        ],
        "volume": "卷五十三",
        "no#": 16
    },
    {
        "title": "送楊六望赴金水",
        "author": "宋之問",
        "biography": "",
        "paragraphs": [
            "借問梁山道，嶔岑幾萬重。遙州刀作字，絕壁劍為峰。",
            "惜別路窮此，留歡意不從。憂來生白髮，時晚愛青松。",
            "勿以西南遠，夷歌寢盛容。臺階有高位，寧複久臨邛。"
        ],
        "notes": [
            ""
        ],
        "volume": "卷五十三",
        "no#": 17
    },
    {
        "title": "下桂江龍目灘",
        "author": "宋之問",
        "biography": "",
        "paragraphs": [
            "停午出灘險，輕舟容易前。峰攢入雲樹，崖噴落江泉。",
            "巨石潛山怪，深篁隱洞仙。鳥遊溪寂寂，猿嘯嶺娟娟。",
            "揮袂日凡幾，我行途已千。暝投蒼梧郡，愁枕白雲眠。"
        ],
        "notes": [
            ""
        ],
        "volume": "卷五十三",
        "no#": 18
    },
    {
        "title": "入瀧州江",
        "author": "宋之問",
        "biography": "",
        "paragraphs": [
            "孤舟泛盈盈，江流日縱橫。夜雜蛟螭寢，晨披瘴癘行。",
            "潭蒸水沫起，山熱火雲生。猿躩時能嘯，鳶飛莫敢鳴。",
            "海窮南徼盡，鄉遠北魂驚。泣向文身國，悲看鑿齒氓。",
            "地偏多育蠱，風惡好相鯨。餘本岩棲客，悠哉慕玉京。",
            "厚恩嘗願答，薄宦不祈成。違隱乖求志，披荒為近名。",
            "鏡愁玄發改，心負紫芝榮。運啟中興曆，時逢外域清。",
            "只應保忠信，延促付神明。"
        ],
        "notes": [
            ""
        ],
        "volume": "卷五十三",
        "no#": 19
    },
    {
        "title": "始安秋日",
        "author": "宋之問",
        "biography": "",
        "paragraphs": [
            "桂林風景異，秋似洛陽春。晚霽江天好，分明愁殺人。",
            "卷雲山𧥄𧥄，碎石水磷磷。世業事黃老，妙年孤隱淪。",
            "歸歟臥滄海，何物貴吾身。"
        ],
        "notes": [
            ""
        ],
        "volume": "卷五十三",
        "no#": 20
    },
    {
        "title": "桂州黃潭舜祠",
        "author": "宋之問",
        "biography": "",
        "paragraphs": [
            "虞世巡百越，相傳葬九疑。精靈遊此地，祠樹日光輝。",
            "禋祭忽群望，丹青圖二妃。神來獸率舞，仙去鳳還飛。",
            "日暝山氣落，江空潭靄微。帝鄉三萬里，乘彼白雲歸。"
        ],
        "notes": [
            ""
        ],
        "volume": "卷五十三",
        "no#": 21
    },
    {
        "title": "登粵王台",
        "author": "宋之問",
        "biography": "",
        "paragraphs": [
            "江上粵王台，登高望幾回。南溟天外合，北戶日邊開。",
            "地濕煙嘗起，山晴雨半來。冬花采盧橘，夏果摘楊梅。",
            "跡類虞翻枉，人非賈誼才。歸心不可見，白髮重相催。"
        ],
        "notes": [
            ""
        ],
        "volume": "卷五十三",
        "no#": 22
    },
    {
        "title": "早發始興江口至虛氏村作",
        "author": "宋之問",
        "biography": "",
        "paragraphs": [
            "候曉逾閩嶠，乘春望越台。宿雲鵬際落，殘月蚌中開。",
            "薜荔搖青氣，桄榔翳碧苔。桂香多露裛，石響細泉回。",
            "抱葉玄猿嘯，銜花翡翠來。南中雖可悅，北思日悠哉。",
            "鬒發俄成素，丹心已作灰。何當首歸路，行剪故園萊。"
        ],
        "notes": [
            ""
        ],
        "volume": "卷五十三",
        "no#": 23
    },
    {
        "title": "發藤州",
        "author": "宋之問",
        "biography": "",
        "paragraphs": [
            "朝夕苦遄征，孤魂長自驚。泛舟依雁渚，投館聽猿鳴。",
            "石發緣溪蔓，林衣掃地輕。雲峰刻不似，苔蘚畫難成。",
            "露裛千花氣，泉和萬籟聲。攀幽紅處歇，躋險綠中行。",
            "戀切芝蘭砌，悲纏松柏塋。丹心江北死，白髮嶺南生。",
            "魑魅天邊國，窮愁海上城。勞歌意無限，今日為誰明。"
        ],
        "notes": [
            ""
        ],
        "volume": "卷五十三",
        "no#": 24
    },
    {
        "title": "遊稱心寺",
        "author": "宋之問",
        "biography": "",
        "paragraphs": [
            "釋事懷三隱，清襟謁四禪。江鳴潮未落，林曉日初懸。",
            "寶葉交香雨，金沙吐細泉。望諧舟客趣，思發海人煙。",
            "顧櫪仍留馬，乘杯久棄船。未憂龜負嶽，且識鳥耘田。",
            "理契都無象，心冥不寄筌。安期庶可揖，天地得齊年。"
        ],
        "notes": [
            ""
        ],
        "volume": "卷五十三",
        "no#": 25
    },
    {
        "title": "游法華寺",
        "author": "宋之問",
        "biography": "",
        "paragraphs": [
            "高岫擬耆闍，真乘引妙車。空中結樓殿，意表出雲霞。",
            "後果纏三足，前因感六牙。宴林熏寶樹，水溜滴金沙。",
            "寒谷梅猶淺，溫庭橘未華。台香紅藥亂，塔影綠篁遮。",
            "果漸輪王族，緣超梵帝家。晨行踏忍草，夜誦得靈花。",
            "江郡將何匹，天都亦未加。朝來沿泛所，應是逐仙槎。"
        ],
        "notes": [
            ""
        ],
        "volume": "卷五十三",
        "no#": 26
    },
    {
        "title": "夜渡吳松江懷古",
        "author": "宋之問",
        "biography": "",
        "paragraphs": [
            "宿帆震澤口，曉渡松江濆。棹發魚龍氣，舟沖鴻雁群。",
            "寒潮頓覺滿，暗浦稍將分。氣出海生日，光清湖起雲。",
            "水鄉盡天衛，歎息為吳君。謀士伏劍死，至今悲所聞。"
        ],
        "notes": [
            ""
        ],
        "volume": "卷五十三",
        "no#": 27
    },
    {
        "title": "謁禹廟",
        "author": "宋之問",
        "biography": "",
        "paragraphs": [
            "夏王乘四載，茲地發金符。峻命終不易，報功疇敢渝。",
            "先驅總昌會，後至伏靈誅。玉帛空天下，衣冠照海隅。",
            "旋聞厭黃屋，更道出蒼梧。林表祠轉茂，山阿井詎枯。",
            "舟遷龍負壑，田變鳥芸蕪。舊物森如在，天威肅未殊。",
            "玄夷屆瑤席，玉女侍清都。奕奕扃闈邃，軒軒仗衛趨。",
            "氣青連曙海，雲白洗春湖。猿嘯有時答，禽言常自呼。",
            "靈歆異蒸糈，至樂匪笙竽。茅殿今文襲，梅梁古制無。",
            "運遙日崇麗，業盛答昭蘇。伊昔力雲盡，而今功尚敷。",
            "揆材非美箭，精享愧生芻。郡職昧為理，邦空寧自誣。",
            "下車霰已積，攝事露行濡。人隱冀多佑，曷唯沾薄軀。"
        ],
        "notes": [
            ""
        ],
        "volume": "卷五十三",
        "no#": 28
    },
    {
        "title": "游禹穴回出若邪",
        "author": "宋之問",
        "biography": "",
        "paragraphs": [
            "禹穴今朝到，邪溪此路通。著書聞太史，煉藥有仙翁。",
            "鶴往籠猶掛，龍飛劍已空。石帆搖海上，天鏡落湖中。",
            "水低寒雲白，山邊墜葉紅。歸舟何慮晚，日暮使樵風。"
        ],
        "notes": [
            ""
        ],
        "volume": "卷五十三",
        "no#": 29
    },
    {
        "title": "靈隱寺",
        "author": "宋之問",
        "biography": "",
        "paragraphs": [
            "鷲嶺鬱岧嶢，龍宮鎖寂寥。樓觀滄海日，門對浙江潮。",
            "桂子月中落，天香雲外飄。捫蘿登塔遠，刳木取泉遙。",
            "霜薄花更發，冰輕葉未凋。夙齡尚遐異，搜對滌煩囂。",
            "待入天臺路，看余度石橋。"
        ],
        "notes": [
            ""
        ],
        "volume": "卷五十三",
        "no#": 30
    },
    {
        "title": "遊雲門寺",
        "author": "宋之問",
        "biography": "",
        "paragraphs": [
            "維舟探靜域，作禮事尊經。投跡一蕭散，為心自杳冥。",
            "龕依大禹穴，樓倚少微星。遝嶂圍蘭若，回溪抱竹庭。",
            "覺花塗砌白，甘露洗山青。雁塔鶱金地，虹橋轉翠屏。",
            "人天宵現景，神鬼晝潛形。理勝常虛寂，緣空自感靈。",
            "入禪從鴿繞，說法有龍聽。劫累終期滅，塵躬且未寧。",
            "搖搖不安寐，待月詠岩扃。"
        ],
        "notes": [
            ""
        ],
        "volume": "卷五十三",
        "no#": 31
    },
    {
        "title": "早發韶州",
        "author": "宋之問",
        "biography": "",
        "paragraphs": [
            "炎徼行應盡，回瞻鄉路遙。珠厓天外郡，銅柱海南標。",
            "日夜清明少，春冬霧雨饒。身經大火熱，顏入瘴江消。",
            "觸影含沙怒，逢人女草搖。露濃看菌濕，風颶覺船飄。",
            "直禦魑將魅，寧論鴟與鴞。虞翻思報國，許靖願歸朝。",
            "綠樹秦京道，青雲洛水橋。故園長在目，魂去不須招。"
        ],
        "notes": [
            ""
        ],
        "volume": "卷五十三",
        "no#": 32
    },
    {
        "title": "早入清遠峽",
        "author": "宋之問",
        "biography": "",
        "paragraphs": [
            "傳聞峽山好，旭日棹前沂。雨色搖丹嶂，泉聲聒翠微。",
            "兩岩天作帶，萬壑樹披衣。秋菊迎霜序，春藤礙日輝。",
            "翳潭花似織，緣嶺竹成圍。寂曆環沙浦，蔥蘢轉石圻。",
            "露餘江未熱，風落瘴初稀。猿飲排虛上，禽驚掠水飛。",
            "榜童夷唱合，樵女越吟歸。良候斯為美，邊愁自有違。",
            "誰言望鄉國，流涕失芳菲。"
        ],
        "notes": [
            ""
        ],
        "volume": "卷五十三",
        "no#": 33
    },
    {
        "title": "發端州初入西江",
        "author": "宋之問",
        "biography": "",
        "paragraphs": [
            "問我將何去，清晨溯越溪。翠微懸宿雨，丹壑飲晴霓。",
            "樹影捎雲密，藤陰覆水低。潮回出浦駛，洲轉望鄉迷。",
            "人意長懷北，江行日向西。破顏看鵲喜，拭淚聽猿啼。",
            "骨肉初分愛，親朋忽解攜。路遙魂欲斷，身辱理能齊。",
            "疇日三山意，于茲萬緒暌。金陵有仙館，即事尋丹梯。"
        ],
        "notes": [
            ""
        ],
        "volume": "卷五十三",
        "no#": 34
    },
    {
        "title": "渡漢江",
        "author": "宋之問",
        "biography": "",
        "paragraphs": [
            "嶺外音書斷，經冬複曆春。近鄉情更怯，不敢問來人。"
        ],
        "notes": [
            ""
        ],
        "volume": "卷五十三",
        "no#": 35
    },
    {
        "title": "嵩山夜還",
        "author": "宋之問",
        "biography": "",
        "paragraphs": [
            "家住嵩山下，好采舊山薇。自省游泉石，何曾不夜歸。"
        ],
        "notes": [
            ""
        ],
        "volume": "卷五十三",
        "no#": 36
    },
    {
        "title": "湖中別鑒上人",
        "author": "宋之問",
        "biography": "",
        "paragraphs": [
            "願與道林近，在意逍遙篇。自有靈佳寺，何用沃洲禪。"
        ],
        "notes": [
            ""
        ],
        "volume": "卷五十三",
        "no#": 37
    },
    {
        "title": "題鑒上人房二首",
        "author": "宋之問",
        "biography": "",
        "paragraphs": [
            "落花雙樹積，芳草一庭春。玩之堪興異，何必見幽人。",
            "晚入應真理，經行尚未回。房中無俗物，林下有青苔。"
        ],
        "notes": [
            ""
        ],
        "volume": "卷五十三",
        "no#": 38
    },
    {
        "title": "答田征君",
        "author": "宋之問",
        "biography": "",
        "paragraphs": [
            "山遊杳何處，遲回伊洛間。歸寢忽成夢，宛在嵩丘山。"
        ],
        "notes": [
            ""
        ],
        "volume": "卷五十三",
        "no#": 39
    },
    {
        "title": "傷曹娘二首",
        "author": "宋之問",
        "biography": "",
        "paragraphs": [
            "鳳飛樓伎絕，鸞死鏡臺空。獨憐脂粉氣，猶著舞衣中。",
            "河伯憐嬌態，馮夷要姝妓。寄言遊戲人，莫弄黃河水。"
        ],
        "notes": [
            ""
        ],
        "volume": "卷五十三",
        "no#": 40
    },
    {
        "title": "河陽",
        "author": "宋之問",
        "biography": "",
        "paragraphs": [
            "昔日河陽縣，氛氳香氣多。曹娘嬌態盡，春樹不堪過。"
        ],
        "notes": [
            ""
        ],
        "volume": "卷五十三",
        "no#": 41
    },
    {
        "title": "燕巢軍幕",
        "author": "宋之問",
        "biography": "",
        "paragraphs": [
            "非關憐翠幕，不是厭朱樓。故來呈燕頷，報導欲封侯。"
        ],
        "notes": [
            ""
        ],
        "volume": "卷五十三",
        "no#": 42
    },
    {
        "title": "苑中遇雪應制",
        "author": "宋之問",
        "biography": "",
        "paragraphs": [
            "紫禁仙輿詰旦來，青旗遙倚望春台。",
            "不知庭霰今朝落，疑是林花昨夜開。"
        ],
        "notes": [
            ""
        ],
        "volume": "卷五十三",
        "no#": 43
    },
    {
        "title": "送司馬道士游天臺",
        "author": "宋之問",
        "biography": "",
        "paragraphs": [
            "羽客笙歌此地違，離筵數處白雲飛。",
            "蓬萊闕下長相憶，桐柏山頭去不歸。"
        ],
        "notes": [
            ""
        ],
        "volume": "卷五十三",
        "no#": 44
    },
    {
        "title": "登逍遙樓",
        "author": "宋之問",
        "biography": "",
        "paragraphs": [
            "逍遙樓上望鄉關，綠水泓澄雲霧間。",
            "北去衡陽二千里，無因雁足系書還。"
        ],
        "notes": [
            ""
        ],
        "volume": "卷五十三",
        "no#": 45
    },
    {
        "title": "奉和春日玩雪應制",
        "author": "宋之問",
        "biography": "",
        "paragraphs": [
            "北闕彤雲掩曙霞，東風吹雪舞山家。",
            "瓊章定少千人和，銀樹長芳六出花。"
        ],
        "notes": [
            ""
        ],
        "volume": "卷五十三",
        "no#": 46
    },
    {
        "title": "傷曹娘二首",
        "author": "宋之問",
        "biography": "",
        "paragraphs": [
            "可憐冥漠去何之，獨立豐茸無見期。",
            "君看水上芙蓉色，恰似生前歌舞時。",
            "前溪妙舞今應盡，子夜新歌遂不傳。",
            "無複綺羅嬌白日，直將珠玉閉黃泉。"
        ],
        "notes": [
            ""
        ],
        "volume": "卷五十三",
        "no#": 47
    },
    {
        "title": "郡宅中齋",
        "author": "宋之問",
        "biography": "",
        "paragraphs": [
            "郡宅枕層嶺，春湖繞芳甸。雲甍出萬家，臥覽皆已遍。",
            "漁商汗成雨，廨邑明若練。越俗鏡中行，夏祠雲表見。",
            "茲都信盤郁，英遠常棲眄。王子事黃老，獨樂恣遊衍。",
            "謝公念蒼生，同憂感推薦。靈越多秀士，運闊無由面。",
            "神理翳青山，風流滿黃卷。揆予謬承獎，自昔從纓弁。",
            "瑤水執仙羈，金閨負時選。晨趨博望苑，夜直明光殿。",
            "一朝罷台閣，萬里違鄉縣。風土足慰心，況悅年芳變。",
            "淮廩佇滋實，沂歌非所羨。訟寢歸四明，齡頹親九轉。",
            "微尚本江海，少留豈交戰。唯餘後凋色，竊比東南箭。"
        ],
        "notes": [
            ""
        ],
        "volume": "卷五十三",
        "no#": 48
    },
    {
        "title": "稱心寺",
        "author": "宋之問",
        "biography": "",
        "paragraphs": [
            "步陟招提宮，北極山海觀。千岩遞縈繞，萬壑殊悠漫。",
            "喬木轉夕陽，文軒劃清渙。泄雲多表裏，驚潮每昏旦。",
            "問予金門客，何事滄洲畔。謬以三署資，來刺百城半。",
            "人隱尚未弭，歲華豈兼玩。東山桂枝芳，明發坐盈歎。"
        ],
        "notes": [
            ""
        ],
        "volume": "卷五十三",
        "no#": 49
    },
    {
        "title": "新年作",
        "author": "宋之問",
        "biography": "",
        "paragraphs": [
            "鄉心新歲切，天畔獨潸然。老至居人下，春歸在客先。",
            "嶺猿同旦暮，江柳共風煙。已似長沙傅，從今又幾年。"
        ],
        "notes": [
            ""
        ],
        "volume": "卷五十三",
        "no#": 50
    },
    {
        "title": "剪綵",
        "author": "宋之問",
        "biography": "",
        "paragraphs": [
            "駐想持金錯，居然作管灰。綺羅纖手制，桃李向春開。",
            "拾藻蜂初泊，銜花鳥未回。不言將巧笑，翻逐美人來。"
        ],
        "notes": [
            ""
        ],
        "volume": "卷五十三",
        "no#": 51
    },
    {
        "title": "七夕",
        "author": "宋之問",
        "biography": "",
        "paragraphs": [
            "傳道仙星媛，年年會水隅。停梭借蟋蟀，留巧付蜘蛛。",
            "去晝從雲請，歸輪佇日輸。莫言相見闊，天上日應殊。"
        ],
        "notes": [
            ""
        ],
        "volume": "卷五十三",
        "no#": 52
    },
    {
        "title": "桂州陪王都督晦日宴逍遙樓",
        "author": "宋之問",
        "biography": "",
        "paragraphs": [
            "晦節高樓望，山川一半春。意隨蓂葉盡，愁共柳條新。",
            "投刺登龍日，開懷納鳥晨。兀然心似醉，不覺有吾身。"
        ],
        "notes": [
            ""
        ],
        "volume": "卷五十三",
        "no#": 53
    },
    {
        "title": "和趙員外桂陽橋遇佳人",
        "author": "宋之問",
        "biography": "",
        "paragraphs": [
            "江雨朝飛浥細塵，陽橋花柳不勝春。金鞍白馬來從趙，",
            "蕩舟為樂非吾事，自歎空閨夢寐頻。"
        ],
        "notes": [
            ""
        ],
        "volume": "卷五十三",
        "no#": 54
    },
    {
        "title": "函谷關",
        "author": "宋之問",
        "biography": "",
        "paragraphs": [
            "至人□□識仙風，瑞靄丹光遠鬱蔥。靈跡才辭周柱下，",
            "欲訪乘牛求寶籙，願隨鶴駕遍瑤空。"
        ],
        "notes": [
            ""
        ],
        "volume": "卷五十三",
        "no#": 55
    },
    {
        "title": "詠省壁畫鶴",
        "author": "宋之問",
        "biography": "",
        "paragraphs": [
            "粉壁圖仙鶴，昂藏真氣多。鶱飛竟不去，當是戀恩波。"
        ],
        "notes": [
            ""
        ],
        "volume": "卷五十三",
        "no#": 56
    },
    {
        "title": "廣州朱長史座觀妓",
        "author": "宋之問",
        "biography": "",
        "paragraphs": [
            "歌舞須連夜，神仙莫放歸。參差隨暮雨，前路濕人衣。"
        ],
        "notes": [
            ""
        ],
        "volume": "卷五十三",
        "no#": 57
    },
    {
        "title": "謁二妃廟",
        "author": "宋之問",
        "biography": "",
        "paragraphs": [
            "還以金屋貴，留茲寶席尊。江鳧嘯風雨，山鬼泣朝昏。"
        ],
        "notes": [
            ""
        ],
        "volume": "卷五十三",
        "no#": 58
    },
    {
        "title": "贈嚴侍禦",
        "author": "宋之問",
        "biography": "",
        "paragraphs": [
            "受脤清邊服，乘驄曆塞塵。當聞漢雪恥，羞共虜和親。"
        ],
        "notes": [
            ""
        ],
        "volume": "卷五十三",
        "no#": 59
    },
    {
        "title": "在荊州重赴嶺南",
        "author": "宋之問",
        "biography": "",
        "paragraphs": [
            "夢澤三秋日，蒼梧一片雲。還將鵷鷺羽，重入鷓鴣群。"
        ],
        "notes": [
            ""
        ],
        "volume": "卷五十三",
        "no#": 60
    },
    {
        "title": "則天皇後挽歌",
        "author": "宋之問",
        "biography": "",
        "paragraphs": [
            "象物行周禮，衣冠集漢都。誰憐事虞舜，下裏泣蒼梧。"
        ],
        "notes": [
            ""
        ],
        "volume": "卷五十三",
        "no#": 61
    },
    {
        "title": "鄧國太夫人挽歌",
        "author": "宋之問",
        "biography": "",
        "paragraphs": [
            "鸞死鉛妝歇，人亡錦字空。悲端若能減，渭水亦應窮。"
        ],
        "notes": [
            ""
        ],
        "volume": "卷五十三",
        "no#": 62
    },
    {
        "title": "楊將軍挽歌",
        "author": "宋之問",
        "biography": "",
        "paragraphs": [
            "亭寒照苦月，隴暗積愁雲。今日山門樹，何處有將軍。"
        ],
        "notes": [
            ""
        ],
        "volume": "卷五十三",
        "no#": 63
    }
]
