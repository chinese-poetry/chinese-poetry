[
    {
        "title": "送人",
        "author": "王建",
        "biography": "",
        "paragraphs": [
            "白日向西沒，黃河複東流。人生足著地，甯免四方遊。",
            "我行無返顧，祝子勿回頭。當須向前去，何用起離憂。",
            "但恐無廣路，平地作山丘。令我車與馬，欲疾反停留。",
            "蜀客多積貨，邊人易封侯。男兒戀家鄉，歡樂為仇讎。",
            "丁寧相勸勉，苦口幸無尤。對面無相成，不如豺虎儔。",
            "彼遠不寄書，此寒莫寄裘。與君俱絕跡，兩念無因由。"
        ],
        "notes": [
            ""
        ],
        "volume": "卷二百九十七",
        "no#": 1
    },
    {
        "title": "主人故亭",
        "author": "王建",
        "biography": "",
        "paragraphs": [
            "主人昔專城，城南起高亭。貴與賓客遊，工者夜不寧。",
            "酒食宴圃人，栽接望早成。經年使家僮，遠道求異英。",
            "郡中暫閒暇，繞樹引諸生。開泉浴山禽，為愛山中聲。",
            "世間事難保，一日各徂征。死生不相及，花落實方榮。",
            "我來至此中，守吏非本名。重君昔為主，相與下馬行。",
            "舊島日日摧，池水不復清。豈無後人賞，所貴手自營。",
            "澆酒向所思，風起如有靈。此去不重來，重來傷我形。"
        ],
        "notes": [
            ""
        ],
        "volume": "卷二百九十七",
        "no#": 2
    },
    {
        "title": "古從軍",
        "author": "王建",
        "biography": "",
        "paragraphs": [
            "漢家逐單于，日沒處河曲。浮雲道旁起，行子車下宿。",
            "槍城圍鼓角，氈帳依山谷。馬上懸壺漿，刀頭分頰肉。",
            "來時高堂上，父母親結束。回面不見家，風吹破衣服。",
            "金瘡在肢節，相與拔箭鏃。聞道西涼州，家家婦女哭。"
        ],
        "notes": [
            ""
        ],
        "volume": "卷二百九十七",
        "no#": 3
    },
    {
        "title": "邯鄲主人",
        "author": "王建",
        "biography": "",
        "paragraphs": [
            "遠客無主人，夜投邯鄲市。飛蛾繞殘燭，半夜人醉起。",
            "壚邊酒家女，遺我緗綺被。合成雙鳳花，宛轉不相離。",
            "縱令顏色改，勿遣合歡異。一念始為難，萬金誰足貴。",
            "門前長安道，去者如流水。晨風群鳥翔，裴回別離此。"
        ],
        "notes": [
            ""
        ],
        "volume": "卷二百九十七",
        "no#": 4
    },
    {
        "title": "泛水曲",
        "author": "王建",
        "biography": "",
        "paragraphs": [
            "載酒入煙浦，方舟泛綠波。子酌我複飲，子飲我還歌。",
            "蓮深微路通，峰曲幽氣多。閱芳無留瞬，弄桂不停柯。",
            "水上秋日鮮，西山碧峨峨。茲歡良可貴，誰複更來過。"
        ],
        "notes": [
            ""
        ],
        "volume": "卷二百九十七",
        "no#": 5
    },
    {
        "title": "江南雜體二首",
        "author": "王建",
        "biography": "",
        "paragraphs": [
            "江上風翛翛，竹間湘水流。日夜桂花落，行人去悠悠。",
            "複見離別處，蟲聲陰雨秋。",
            "處處江草綠，行人發瀟湘。瀟湘回雁多，日夜思故鄉。",
            "春夢不知數，空山蘭蕙芳。"
        ],
        "notes": [
            ""
        ],
        "volume": "卷二百九十七",
        "no#": 6
    },
    {
        "title": "遠征歸",
        "author": "王建",
        "biography": "",
        "paragraphs": [
            "萬里發遼陽，處處問家鄉。回車不淹轍，雨雪滿衣裳。",
            "行見日月疾，坐思道路長。但令不征戍，暗鏡生重光。"
        ],
        "notes": [
            ""
        ],
        "volume": "卷二百九十七",
        "no#": 7
    },
    {
        "title": "思遠人",
        "author": "王建",
        "biography": "",
        "paragraphs": [
            "妾思常懸懸，君行複綿綿。征途向何處，碧海與青天。",
            "歲久自有念，誰令長在邊。少年若不歸，蘭室如黃泉。"
        ],
        "notes": [
            ""
        ],
        "volume": "卷二百九十七",
        "no#": 8
    },
    {
        "title": "傷近者不見",
        "author": "王建",
        "biography": "",
        "paragraphs": [
            "離人隔中庭，幸不為遠征。雕梁下有壁，聞語亦聞行。",
            "天涯尚寄信，此處不傳情。君能並照水，形影自分明。"
        ],
        "notes": [
            ""
        ],
        "volume": "卷二百九十七",
        "no#": 9
    },
    {
        "title": "元日早朝",
        "author": "王建",
        "biography": "",
        "paragraphs": [
            "大國禮樂備，萬邦朝元正。東方色未動，冠劍門已盈。",
            "帝居在蓬萊，肅肅鐘漏清。將軍領羽林，持戟巡宮城。",
            "翠華皆宿陳，雪仗羅天兵。庭燎遠煌煌，旗上日月明。",
            "聖人龍火衣，寢殿開璿扃。龍樓橫紫煙，宮女天中行。",
            "六蕃倍位次，衣服各異形。舉頭看玉牌，不識宮殿名。",
            "左右雉扇開，蹈舞分滿庭。朝服帶金玉，珊珊相觸聲。",
            "泰階備雅樂，九奏鸞鳳鳴。裴回慶雲中，竽磬寒錚錚。",
            "三公再獻壽，上帝錫永貞。天明告四方，群後保太平。"
        ],
        "notes": [
            ""
        ],
        "volume": "卷二百九十七",
        "no#": 10
    },
    {
        "title": "聞故人自征戍回",
        "author": "王建",
        "biography": "",
        "paragraphs": [
            "昔聞著征戍，三年一還鄉。今來不換兵，須死在戰場。",
            "念子無氣力，徒學事戎行。少年得生還，有同墮穹蒼。",
            "自去報爾家，再行上高堂。爾弟修廢櫪，爾母縫新裳。",
            "恍恍恐不真，猶未苦承望。每日空出城，畏渴攜壺漿。",
            "安得縮地經，忽使在我傍。亦知遠行勞，人悴馬玄黃。",
            "慎莫多停留，苦我居者腸。"
        ],
        "notes": [
            ""
        ],
        "volume": "卷二百九十七",
        "no#": 11
    },
    {
        "title": "七泉寺上方",
        "author": "王建",
        "biography": "",
        "paragraphs": [
            "長年好名山，本性今得從。回看塵跡遙，稍見麋鹿蹤。",
            "老僧雲中居，石門青重重。陰泉養成龜，古壁飛卻龍。",
            "掃石禮新經，懸幡上高峰。日夕猿鳥合，覓食聽山鐘。",
            "將火尋遠泉，煮茶傍寒松。晚隨收藥人，便宿南澗中。",
            "晨起沖露行，濕花枝茸茸。歸依向禪師，願作香火翁。"
        ],
        "notes": [
            ""
        ],
        "volume": "卷二百九十七",
        "no#": 12
    },
    {
        "title": "從元太守夏宴西樓",
        "author": "王建",
        "biography": "",
        "paragraphs": [
            "六月晨亦熱，卑居多煩昏。五馬遊西城，几杖隨朱輪。",
            "西樓臨方塘，嘉木當華軒。鳧鷖滿中流，有酒複盈尊。",
            "山東地無山，平視大海垠。高風涼氣來，灝景沈清源。",
            "青衿儼坐傍，禮容益敦敦。願為顏氏徒，歌詠夫子門。"
        ],
        "notes": [
            ""
        ],
        "volume": "卷二百九十七",
        "no#": 13
    },
    {
        "title": "酬柏侍禦聞與韋處士同遊靈台寺見寄",
        "author": "王建",
        "biography": "",
        "paragraphs": [
            "西域傳中說，靈臺屬雍州。有泉皆聖跡，有石皆佛頭。",
            "所出薝蔔香，外國俗來求。毒蛇護其下，樵者不可偷。",
            "古碑在雲巔，備載置寺由。魏家移下來，後人始增修。",
            "近與韋處士，愛此山之幽。各自具所須，竹籠盛茶甌。",
            "牽馬過危棧，襞衣涉奔流。草開平路盡，林下大石稠。",
            "過郭轉經峰，忽見東西樓。瀑布當寺門，迸落衣裳秋。",
            "石苔鋪紫花，溪葉裁碧油。松根載殿高，飄颻仙山浮。",
            "縣中賢大夫，一月前此遊。賽神賀得雨，豈暇多停留。",
            "二十韻新詩，遠寄尋山儔。清泠玉澗泣，冷切石磬愁。",
            "君名高難閑，餘身愚終休。相將長無因，從今生離憂。"
        ],
        "notes": [
            ""
        ],
        "volume": "卷二百九十七",
        "no#": 14
    },
    {
        "title": "荊南贈別李肇著作轉韻詩",
        "author": "王建",
        "biography": "",
        "paragraphs": [
            "輝天複耀地，再為歌詠始。素傳學道徒，清門有君子。",
            "文澗瀉潺潺，德峰來壘壘。兩京二十年，投食公卿間。",
            "封章既不下，故舊多慚顏。賣馬市耕牛，卻歸湘浦山。",
            "麥收蠶上簇，衣食應豐足。碧澗伴僧禪，秋山對雨宿。",
            "且歡身體適，倖免纓組束。上宰鎮荊州，敬重同歲遊。",
            "歡逢通世友，簡授畫戎籌。遲遲就公食，愴愴別野裘。",
            "主人開宴席，禮數無形跡。醉笑或顛吟，發談皆損益。",
            "臨甃理芳鮮，升堂引賓客。早歲慕嘉名，遠思今始平。",
            "孔門忝同轍，潘館幸諸甥。自知再婚娶，豈望為親情。",
            "欣欣還切切，又二千里別。楚筆防寄書，蜀茶憂遠熱。",
            "關山足重疊，會合何時節。莫歎各從軍，且愁岐路分。",
            "美人停玉指，離瑟不中聞。爭向巴山夜，猿聲滿碧雲。"
        ],
        "notes": [
            ""
        ],
        "volume": "卷二百九十七",
        "no#": 15
    },
    {
        "title": "早發金堤驛",
        "author": "王建",
        "biography": "",
        "paragraphs": [
            "蟲聲四野合，月色滿城白。家家閉戶眠，行人發孤驛。",
            "離家尚苦熱，衣服唯輕綌。時節忽複遷，秋風徹經脈。",
            "人睡落塹轍，馬驚入蘆荻。慰遠時問程，驚昏忽搖策。",
            "從軍豈雲樂，憂患常縈積。唯願在貧家，團圓過朝夕。"
        ],
        "notes": [
            ""
        ],
        "volume": "卷二百九十七",
        "no#": 16
    },
    {
        "title": "和裴相公道中贈別張相公",
        "author": "王建",
        "biography": "",
        "paragraphs": [
            "雲間雙鳳鳴，一去一歸城。鞍馬朝天色，封章戀闕情。",
            "日臨宮樹高，煙蓋沙草平。會當戎事息，聯影繞池行。"
        ],
        "notes": [
            ""
        ],
        "volume": "卷二百九十七",
        "no#": 17
    },
    {
        "title": "和錢舍人水植詩",
        "author": "王建",
        "biography": "",
        "paragraphs": [
            "盆裏盛野泉，晚鮮幽更好。初活草根浮，重生荷葉小。",
            "多時水馬出，盡日蜻蜓繞。朝早獨來看，冷星沈碧曉。"
        ],
        "notes": [
            ""
        ],
        "volume": "卷二百九十七",
        "no#": 18
    },
    {
        "title": "題壽安南館",
        "author": "王建",
        "biography": "",
        "paragraphs": [
            "明蒙竹間亭，天暖幽桂碧。雲生四面山，水接當階石。",
            "濕樹浴鳥痕，破苔臥鹿跡。不緣塵駕觸，堪作商皓宅。"
        ],
        "notes": [
            ""
        ],
        "volume": "卷二百九十七",
        "no#": 19
    },
    {
        "title": "送張籍歸江東",
        "author": "王建",
        "biography": "",
        "paragraphs": [
            "清泉浣塵緇，靈藥釋昏狂。君詩發大雅，正氣回我腸。",
            "複令五彩姿，潔白歸天常。昔歲同講道，青襟在師傍。",
            "出處兩相因，如彼衣與裳。行行成此歸，離我適咸陽。",
            "失意未還家，馬蹄盡四方。訪余詠新文，不倦道路長。",
            "僮僕懷昔念，亦如還故鄉。相親惜晝夜，寢息不異床。",
            "猶將在遠道，忽忽起思量。黃金未為罍，無以挹酒漿。",
            "所念俱貧賤，安得相發揚。回車遠歸省，舊宅江南廂。",
            "歸鄉非得意，但貴情義彰。五月天氣熱，波濤毒于湯。",
            "慎勿多飲酒，藥膳願自強。"
        ],
        "notes": [
            ""
        ],
        "volume": "卷二百九十七",
        "no#": 20
    },
    {
        "title": "勵學",
        "author": "王建",
        "biography": "",
        "paragraphs": [
            "買地不肥實，其繁系耕鑿。良田少鋤理，蘭焦香亦薄。",
            "勿以聽者迷，故使宮征錯。誰言三歲童，還能分善惡。",
            "孜孜日求益，猶恐業未博。況我性頑蒙，複不勤修學。",
            "有如朝暮食，暫虧憂隕獲。若使無六經，賢愚何所托。"
        ],
        "notes": [
            ""
        ],
        "volume": "卷二百九十七",
        "no#": 21
    },
    {
        "title": "山中寄及第故人",
        "author": "王建",
        "biography": "",
        "paragraphs": [
            "長長南山松，短短北澗楊。俱承日月照，倖免斤斧傷。",
            "去年與子別，誠言暫還鄉。如何棄我去，天路忽騰驤。",
            "誰謂有雙目，識貌不識腸。豈知心內乖，著我薜蘿裳。",
            "尋君向前事，不歎今異翔。往往空室中，寤寐說珪璋。",
            "十年居此溪，松桂日蒼蒼。自從無佳人，山中不輝光。",
            "盡棄所留藥，亦焚舊草堂。還君誓已書，歸我學仙方。",
            "既為參與辰，各願不相望。始終名利途，慎勿罹咎殃。"
        ],
        "notes": [
            ""
        ],
        "volume": "卷二百九十七",
        "no#": 22
    },
    {
        "title": "求友",
        "author": "王建",
        "biography": "",
        "paragraphs": [
            "鑒形須明鏡，療疾須良醫。若無傍人見，形疾安自知。",
            "世路薄言行，學成棄其師。每懷一飯恩，不重勸勉詞。",
            "斅學既不誠，朋友道日虧。遂作名利交，四海爭賓士。",
            "常慕正直人，生死不相離。苟能成我身，甘與僮僕隨。",
            "我言彼當信，彼道我無疑。針藥及病源，以石投深池。",
            "終朝舉善道，敬愛當行之。縱令誤所見，亦貴本相規。",
            "不求立名聲，所貴去瑕玼。各願貽子孫，永為後世資。"
        ],
        "notes": [
            ""
        ],
        "volume": "卷二百九十七",
        "no#": 23
    },
    {
        "title": "寄李益少監兼送張實游幽州",
        "author": "王建",
        "biography": "",
        "paragraphs": [
            "大雅廢已久，人倫失其常。天若不生君，誰複為文綱。",
            "迷者得道路，溺者遇舟航。國風人已變，山澤增輝光。",
            "星辰有其位，豈合離帝傍。賢人既遐征，鳳鳥安來翔。",
            "少小慕高名，所念隔山岡。集卷新紙封，每讀常焚香。",
            "古來難自達，取鑒在賢良。未為知音故，徒恨名不彰。",
            "諒無金石堅，性命豈能長。常恐一世中，不上君子堂。",
            "偉哉清河子，少年志堅強。篋中有素文，千里求發揚。",
            "自顧音韻乖，無因合宮商。幸君達精誠，為我求回章。"
        ],
        "notes": [
            ""
        ],
        "volume": "卷二百九十七",
        "no#": 24
    },
    {
        "title": "寄崔列中丞",
        "author": "王建",
        "biography": "",
        "paragraphs": [
            "火山無冷地，濁流無清源。人生在艱世，何處避讒言。",
            "諸侯鎮九州，天子開四門。尚有忠義士，不得申其冤。",
            "嘉木移遠植，為我當行軒。君子居要途，易失主人恩。",
            "我愛古人道，師君直且溫。貪泉誓不飲，邪路誓不奔。",
            "如何非岡阪，故使車輪翻。妓妾隨他人，家事幸獲存。",
            "當時門前客，默默空冤煩。從今遇明代，善惡亦須論。",
            "莫以曾見疑，直道遂不敦。"
        ],
        "notes": [
            ""
        ],
        "volume": "卷二百九十七",
        "no#": 25
    },
    {
        "title": "喻時",
        "author": "王建",
        "biography": "",
        "paragraphs": [
            "去者如弊帷，來者如新衣。鮮華非久長，色落還棄遺。",
            "詎知行者夭，豈悟壯者衰。區區未死間，回面相是非。",
            "好聞苦不樂，好視忽生疵。乃明萬物情，皆逐人心移。",
            "古今盡如此，達士將何為。"
        ],
        "notes": [
            ""
        ],
        "volume": "卷二百九十七",
        "no#": 26
    },
    {
        "title": "贈王侍禦",
        "author": "王建",
        "biography": "",
        "paragraphs": [
            "愚者昧邪正，貴將平道行。君子抱仁義，不懼天地傾。",
            "三受主人辟，方出咸陽城。遲疑匪自崇，將顯求賢名。",
            "自來掌軍書，無不盡臣誠。何必操白刃，始致海內平。",
            "恭事四海人，甚於敬公卿。有惡如己辱，聞善如己榮。",
            "或人居饑寒，進退陳中情。徹晏聽苦辛，坐臥身不寧。",
            "以心應所求，盡家猶為輕。衣食有親疏，但恐逾禮經。",
            "我今願求益，詎敢為友生。幸君揚素風，永作來者程。"
        ],
        "notes": [
            ""
        ],
        "volume": "卷二百九十七",
        "no#": 27
    },
    {
        "title": "宋氏五女",
        "author": "王建",
        "biography": "",
        "paragraphs": [
            "五女誓終養，貞孝內自持。兔絲自縈紆，不上青松枝。",
            "晨昏在親傍，閑則讀書詩。自得聖人心，不因儒者知。",
            "少年絕音華，貴絕父母詞。素釵垂兩髦，短窄古時衣。",
            "行成聞四方，征詔環佩隨。同時入皇宮，聯影步玉墀。",
            "鄉中尚其風，重為修茅茨。聖朝有良史，將此為女師。"
        ],
        "notes": [
            ""
        ],
        "volume": "卷二百九十七",
        "no#": 28
    },
    {
        "title": "送於丹移家洺州",
        "author": "王建",
        "biography": "",
        "paragraphs": [
            "憶昔門館前，君當童子年。今來見成長，俱過遠所傳。",
            "詩禮不外學，兄弟相攻研。如彼販海翁，豈種溪中田。",
            "四方尚爾文，獨我敬爾賢。但愛金玉聲，不貴金玉堅。",
            "孤遺一室中，寢食不相捐。飽如腸胃同，疾苦膚體連。",
            "耕者求沃土，漚者求深源。彼邦君子居，一日可徂遷。",
            "念此居處近，各為衣食牽。從今不見面，猶勝異山川。",
            "既乖歡會期，鬱鬱兩難宣。素琴苦無徽，安得宮商全。",
            "他皆緩別日，我願促行軒。送人莫長歌，長歌離恨延。",
            "羸馬不知去，過門常盤旋。會當為爾鄰，有地容一泉。"
        ],
        "notes": [
            ""
        ],
        "volume": "卷二百九十七",
        "no#": 29
    },
    {
        "title": "留別舍弟",
        "author": "王建",
        "biography": "",
        "paragraphs": [
            "孤賤相長育，未曾為遠遊。誰不重歡愛，晨昏闕珍羞。",
            "出門念衣單，草木當窮秋。非疾有憂歎，實為人子尤。",
            "世情本難合，對面隔山丘。況複干戈地，懦夫何所投。",
            "與爾俱長成，尚為溝壑憂。豈非輕歲月，少小不勤修。",
            "從今解思量，勉力謀善猷。但得成爾身，衣食寧我求。",
            "固合受此訓，墮慢為身羞。歲暮當歸來，慎莫懷遠遊。"
        ],
        "notes": [
            ""
        ],
        "volume": "卷二百九十七",
        "no#": 30
    },
    {
        "title": "壞屋",
        "author": "王建",
        "biography": "",
        "paragraphs": [
            "官家有壞屋，居者願離得。苟或幸其遷，回循任傾側。",
            "若當君子住，一日還修飾。必使換榱楹，先須木端直。",
            "永令雀與鼠，無處求棲息。堅固傳後人，從今勉勞力。",
            "以茲喻臣下，亦可成邦國。雖曰愚者詞，將來幸無惑。"
        ],
        "notes": [
            ""
        ],
        "volume": "卷二百九十七",
        "no#": 31
    },
    {
        "title": "送薛蔓應舉",
        "author": "王建",
        "biography": "",
        "paragraphs": [
            "四海重貢獻，珠贐稱至珍。聖朝開禮闈，所貴集嘉賓。",
            "若生在世間，此路出常倫。一士登甲科，九族光彩新。",
            "憧憧車馬徒，爭路長安塵。萬目視高天，升者得苦辛。",
            "況子當少年，丈人在咸秦。出門見宮闕，獻賦侍朱輪。",
            "有賢大國豐，無子一家貧。男兒富邦家，豈為榮其身。",
            "煌煌文明代，俱幸生此辰。自顧非國風，難以合聖人。",
            "子去東堂上，我歸南澗濱。願君勤作書，與我山中鄰。"
        ],
        "notes": [
            ""
        ],
        "volume": "卷二百九十七",
        "no#": 32
    },
    {
        "title": "將歸故山留別杜侍禦",
        "author": "王建",
        "biography": "",
        "paragraphs": [
            "有川不得涉，有路不得行。沉沉百憂中，一日如一生。",
            "錯來幹諸侯，石田廢春耕。虎戟衛重門，何因達中誠。",
            "日月俱照輝，山川異陰晴。如何百里間，開目不見明。",
            "我今歸故山，誓與草木並。願君去丘阪，長使道路平。"
        ],
        "notes": [
            ""
        ],
        "volume": "卷二百九十七",
        "no#": 33
    },
    {
        "title": "送韋處士老舅",
        "author": "王建",
        "biography": "",
        "paragraphs": [
            "憶昨癡小年，不知有經籍。常隨童子游，多向外家劇。",
            "偷花入鄰里，弄筆書牆壁。照水學梳頭，應門未穿幘。",
            "人前賞文性，梨果蒙不惜。賦字詠新泉，探題得幽石。",
            "自從出關輔，三十年作客。風雨一飄颻，親情多阻隔。",
            "如何二千里，塵土驅蹇瘠。良久陳苦辛，從頭歎衰白。",
            "既來今又去，暫笑還成戚。落日動征車，春風卷離席。",
            "雲台觀西路，華岳祠前柏。會得過帝鄉，重尋舊行跡。"
        ],
        "notes": [
            ""
        ],
        "volume": "卷二百九十七",
        "no#": 34
    },
    {
        "title": "送同學故人",
        "author": "王建",
        "biography": "",
        "paragraphs": [
            "各為四方人，此地同事師。業成有先後，不得長相隨。",
            "出林多道路，緣岡複繞陂。念君辛苦行，令我形體疲。",
            "黃葉墮車前，四散當此時。亭上夜蕭索，山風水離離。"
        ],
        "notes": [
            ""
        ],
        "volume": "卷二百九十七",
        "no#": 35
    },
    {
        "title": "幽州送申稷評事歸平盧",
        "author": "王建",
        "biography": "",
        "paragraphs": [
            "行子繞天北，山高塞複深。升堂展客禮，臨水濯纓襟。",
            "驅馳戎地馬，聚散林間禽。一杯瀉東流，各願無異心。",
            "薊亭雖苦寒，春夕勿重衾。從軍任白頭，莫賣故山岑。"
        ],
        "notes": [
            ""
        ],
        "volume": "卷二百九十七",
        "no#": 36
    },
    {
        "title": "溫門山",
        "author": "王建",
        "biography": "",
        "paragraphs": [
            "早入溫門山，群峰亂如戟。崩崖欲相觸，呀豁斷行跡。",
            "脫屐尋淺流，定足畏欹石。路盡十裏溪，地多千歲柏。",
            "洞門晝陰黑，深處惟石壁。似見丹砂光，亦聞鐘乳滴。",
            "靈池出山底，沸水沖地脈。暖氣成濕煙，濛濛窗中白。",
            "隨僧入古寺，便是雲外客。月出天氣涼，夜鐘山寂寂。"
        ],
        "notes": [
            ""
        ],
        "volume": "卷二百九十七",
        "no#": 37
    },
    {
        "title": "代故人新姬侍疾",
        "author": "王建",
        "biography": "",
        "paragraphs": [
            "雙轂不回轍，子疾已在旁。侍坐長搖扇，迎醫漸下床。",
            "新施箱中幔，未洗來時妝。奉君纏綿意，幸願莫相忘。"
        ],
        "notes": [
            ""
        ],
        "volume": "卷二百九十七",
        "no#": 38
    },
    {
        "title": "采桑",
        "author": "王建",
        "biography": "",
        "paragraphs": [
            "鳥鳴桑葉間，綠條複柔柔。攀看去手近，放下長長鉤。",
            "黃花蓋野田，白馬少年游。所念豈回顧，良人在高樓。"
        ],
        "notes": [
            ""
        ],
        "volume": "卷二百九十七",
        "no#": 39
    },
    {
        "title": "曉思",
        "author": "王建",
        "biography": "",
        "paragraphs": [
            "曉氣生綠水，春條露霏霏。林間棲鳥散，遠念征人起。",
            "幽花宿含彩，早蝶寒弄翅。君行非晨風，詎能從門至。"
        ],
        "notes": [
            ""
        ],
        "volume": "卷二百九十七",
        "no#": 40
    },
    {
        "title": "早起",
        "author": "王建",
        "biography": "",
        "paragraphs": [
            "回燈正衣裳，出戶星未稀。堂前候姑起，環佩生晨輝。",
            "暗池光冪zx，密樹花葳蕤。九城鐘漏絕，遙聽直郎歸。"
        ],
        "notes": [
            ""
        ],
        "volume": "卷二百九十七",
        "no#": 41
    },
    {
        "title": "酬張十八病中寄詩",
        "author": "王建",
        "biography": "",
        "paragraphs": [
            "本性慵遠行，綿綿病自生。見君綢繆思，慰我寂寞情。",
            "風幌夜不掩，秋燈照雨明。彼愁此又憶，一夕兩盈盈。"
        ],
        "notes": [
            ""
        ],
        "volume": "卷二百九十七",
        "no#": 42
    }
]