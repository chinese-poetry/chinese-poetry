[
    {
        "title": "奉和上元酺宴應詔",
        "author": "楊炯",
        "biography": "",
        "paragraphs": [
            "甲乙遇災年，周隋送上弦。妖星六丈出，沴氣七重懸。",
            "赤縣空無主，蒼生欲問天。龜龍開寶命，雲火昭靈慶。",
            "萬物睹真人，千秋逢聖政。祖宗玄澤遠，文武休光盛。",
            "大號域中平，皇威天下驚。參辰昭文物，宇宙浹聲名。",
            "漢後三章令，周王五伐兵。匈奴窮地角，本自遠正朔。",
            "驕子起天街，由來虧禮樂。一衣掃風雨，再戰夷屯剝。",
            "清明日月旦，蕭索煙雲渙。寒暑既平分，陰陽複貞觀。",
            "惟神諧妙物，乃聖符幽贊。下武發禎祥，平階屬會昌。",
            "金泥封日觀，璧水匝明堂。業盛勳華德，興包天地皇。",
            "孝思義罔極，易禮光前式。天煥三辰輝，靈書五雲色。",
            "敬時窮發斂，蔔代盈千億。五緯聚華軒，重光入望園。",
            "公卿論至道，天子拜昌言。雷解初開出，星空即便元。",
            "瑤台涼景薦，銀闕秋陰遍。百戲騁魚龍，千門壯宮殿。",
            "深仁洽蠻徼，愷樂周寰縣。宣室召群臣，明庭禮百神。",
            "仰德還符日，沾恩更似春。襄城非牧豎，楚國有巴人。"
        ],
        "notes": [
            ""
        ],
        "volume": "卷五十",
        "no#": 1
    },
    {
        "title": "廣溪峽",
        "author": "楊炯",
        "biography": "",
        "paragraphs": [
            "廣溪三峽首，曠望兼川陸。山路繞羊腸，江城鎮魚腹。",
            "喬林百丈偃，飛水千尋瀑。驚浪回高天，盤渦轉深谷。",
            "漢氏昔雲季，中原爭逐鹿。天下有英雄，襄陽有龍伏。",
            "常山集軍旅，永安興版築。池台忽已傾，邦家遽淪覆。",
            "庸才若劉禪，忠佐為心腹。設險猶可存，當無賈生哭。"
        ],
        "notes": [
            ""
        ],
        "volume": "卷五十",
        "no#": 2
    },
    {
        "title": "巫峽",
        "author": "楊炯",
        "biography": "",
        "paragraphs": [
            "三峽七百里，唯言巫峽長。重岩窅不極，疊嶂淩蒼蒼。",
            "絕壁橫天險，莓苔爛錦章。入夜分明見，無風波浪狂。",
            "忠信吾所蹈，泛舟亦何傷。可以涉砥柱，可以浮呂梁。",
            "美人今何在，靈芝徒有芳。山空夜猿嘯，征客淚沾裳。"
        ],
        "notes": [
            ""
        ],
        "volume": "卷五十",
        "no#": 3
    },
    {
        "title": "西陵峽",
        "author": "楊炯",
        "biography": "",
        "paragraphs": [
            "絕壁聳萬仞，長波射千里。盤薄荊之門，滔滔南國紀。",
            "楚都昔全盛，高丘烜望祀。秦兵一旦侵，夷陵火潛起。",
            "四維不復設，關塞良難恃。洞庭且忽焉，孟門終已矣。",
            "自古天地辟，流為峽中水。行旅相贈言，風濤無極已。",
            "及餘踐斯地，瑰奇信為美。江山若有靈，千載伸知己。"
        ],
        "notes": [
            ""
        ],
        "volume": "卷五十",
        "no#": 4
    },
    {
        "title": "從軍行",
        "author": "楊炯",
        "biography": "",
        "paragraphs": [
            "烽火照西京，心中自不平。牙璋辭鳳闕，鐵騎繞龍城。",
            "雪暗凋旗畫，風多雜鼓聲。寧為百夫長，勝作一書生。"
        ],
        "notes": [
            ""
        ],
        "volume": "卷五十",
        "no#": 5
    },
    {
        "title": "劉生",
        "author": "楊炯",
        "biography": "",
        "paragraphs": [
            "卿家本六郡，年長入三秦。白璧酬知己，黃金謝主人。",
            "劍鋒生赤電，馬足起紅塵。日暮歌鐘發，喧喧動四鄰。"
        ],
        "notes": [
            ""
        ],
        "volume": "卷五十",
        "no#": 6
    },
    {
        "title": "驄馬",
        "author": "楊炯",
        "biography": "",
        "paragraphs": [
            "驄馬鐵連錢，長安俠少年。帝畿平若水，官路直如弦。",
            "夜玉妝車軸，秋金鑄馬鞭。風霜但自保，窮達任皇天。"
        ],
        "notes": [
            ""
        ],
        "volume": "卷五十",
        "no#": 7
    },
    {
        "title": "出塞",
        "author": "楊炯",
        "biography": "",
        "paragraphs": [
            "塞外欲紛紜，雌雄猶未分。明堂占氣色，華蓋辨星文。",
            "二月河魁將，三千太乙軍。丈夫皆有志，會見立功勳。"
        ],
        "notes": [
            ""
        ],
        "volume": "卷五十",
        "no#": 8
    },
    {
        "title": "有所思",
        "author": "楊炯",
        "biography": "",
        "paragraphs": [
            "賤妾留南楚，征夫向北燕。三秋方一日，少別比千年。",
            "不掩嚬紅縷，無論數綠錢。相思明月夜，迢遞白雲天。"
        ],
        "notes": [
            ""
        ],
        "volume": "卷五十",
        "no#": 9
    },
    {
        "title": "梅花落",
        "author": "楊炯",
        "biography": "",
        "paragraphs": [
            "窗外一株梅，寒花五出開。影隨朝日遠，香逐便風來。",
            "泣對銅鉤障，愁看玉鏡臺。行人斷消息，春恨幾裴回。"
        ],
        "notes": [
            ""
        ],
        "volume": "卷五十",
        "no#": 10
    },
    {
        "title": "折楊柳",
        "author": "楊炯",
        "biography": "",
        "paragraphs": [
            "邊地遙無極，征人去不還。秋容凋翠羽，別淚損紅顏。",
            "望斷流星驛，心馳明月關。槁砧何處在，楊柳自堪攀。"
        ],
        "notes": [
            ""
        ],
        "volume": "卷五十",
        "no#": 11
    },
    {
        "title": "紫騮馬",
        "author": "楊炯",
        "biography": "",
        "paragraphs": [
            "俠客重周遊，金鞭控紫騮。蛇弓白羽箭，鶴轡赤茸秋。",
            "發跡來南海，長鳴向北州。匈奴今未滅，畫地取封侯。"
        ],
        "notes": [
            ""
        ],
        "volume": "卷五十",
        "no#": 12
    },
    {
        "title": "戰城南",
        "author": "楊炯",
        "biography": "",
        "paragraphs": [
            "塞北途遼遠，城南戰苦辛。幡旗如鳥翼，甲胄似魚鱗。",
            "凍水寒傷馬，悲風愁殺人。寸心明白日，千里暗黃塵。"
        ],
        "notes": [
            ""
        ],
        "volume": "卷五十",
        "no#": 13
    },
    {
        "title": "送臨津房少府",
        "author": "楊炯",
        "biography": "",
        "paragraphs": [
            "岐路三秋別，江津萬里長。煙霞駐征蓋，弦奏促飛觴。",
            "階樹含斜日，池風泛早涼。贈言未終竟，流涕忽沾裳。"
        ],
        "notes": [
            ""
        ],
        "volume": "卷五十",
        "no#": 14
    },
    {
        "title": "送豐城王少府",
        "author": "楊炯",
        "biography": "",
        "paragraphs": [
            "愁結亂如麻，長天照落霞。離亭隱喬樹，溝水浸平沙。",
            "左尉才何屈，東關望漸賒。行看轉牛鬥，持此報張華。"
        ],
        "notes": [
            ""
        ],
        "volume": "卷五十",
        "no#": 15
    },
    {
        "title": "送鄭州周司空",
        "author": "楊炯",
        "biography": "",
        "paragraphs": [
            "漢國臨清渭，京城枕濁河。居人下珠淚，賓禦促驪歌。",
            "望極關山遠，秋深煙霧多。唯餘三五夕，明月暫經過。"
        ],
        "notes": [
            ""
        ],
        "volume": "卷五十",
        "no#": 16
    },
    {
        "title": "送梓州周司功",
        "author": "楊炯",
        "biography": "",
        "paragraphs": [
            "禦溝一相送，征馬屢盤桓。言笑方無日，離憂獨未寬。",
            "舉杯聊勸酒，破涕暫為歡。別後風清夜，思君蜀路難。"
        ],
        "notes": [
            ""
        ],
        "volume": "卷五十",
        "no#": 17
    },
    {
        "title": "送楊處士反初卜居曲江",
        "author": "楊炯",
        "biography": "",
        "paragraphs": [
            "雁門歸去遠，垂老脫袈裟。蕭寺休為客，曹溪便寄家。",
            "綠琪千歲樹，黃槿四時花。別怨應無限，門前桂水斜。"
        ],
        "notes": [
            ""
        ],
        "volume": "卷五十",
        "no#": 18
    },
    {
        "title": "途中",
        "author": "楊炯",
        "biography": "",
        "paragraphs": [
            "悠悠辭鼎邑，去去指金墉。途路盈千里，山川亙百重。",
            "風行常有地，雲出本多峰。鬱鬱園中柳，亭亭山上松。",
            "客心殊不樂，鄉淚獨無從。"
        ],
        "notes": [
            ""
        ],
        "volume": "卷五十",
        "no#": 19
    },
    {
        "title": "送劉校書從軍",
        "author": "楊炯",
        "biography": "",
        "paragraphs": [
            "天將下三宮，星門召五戎。坐謀資廟略，飛檄佇文雄。",
            "赤土流星劍，烏號明月弓。秋陰生蜀道，殺氣繞湟中。",
            "風雨何年別，琴尊此日同。離亭不可望，溝水自西東。"
        ],
        "notes": [
            ""
        ],
        "volume": "卷五十",
        "no#": 20
    },
    {
        "title": "遊廢觀",
        "author": "楊炯",
        "biography": "",
        "paragraphs": [
            "青幛倚丹田，荒涼數百年。獨知小山桂，尚識大羅天。",
            "藥敗金爐火，苔昏玉女泉。歲時無壁畫，朝夕有階煙。",
            "花柳三春節，江山四望懸。悠然出塵網，從此狎神仙。"
        ],
        "notes": [
            ""
        ],
        "volume": "卷五十",
        "no#": 21
    },
    {
        "title": "和石侍禦山莊",
        "author": "楊炯",
        "biography": "",
        "paragraphs": [
            "煙霞非俗宇，岩壑只幽居。水浸何曾畎，荒郊不復鋤。",
            "影濃山樹密，香淺澤花疏。闊塹防斜徑，平堤夾小渠。",
            "蓮房若個實，竹節幾重虛。蕭然隔城市，酌醴焚枯魚。"
        ],
        "notes": [
            ""
        ],
        "volume": "卷五十",
        "no#": 22
    },
    {
        "title": "送李庶子致仕還洛",
        "author": "楊炯",
        "biography": "",
        "paragraphs": [
            "此地傾城日，由來供帳華。亭逢李廣騎，門接邵平瓜。",
            "原野煙氛匝，關河遊望賒。白雲斷岩岫，綠草覆江沙。",
            "詔賜扶陽宅，人榮禦史車。灞池一相送，流涕向煙霞。"
        ],
        "notes": [
            ""
        ],
        "volume": "卷五十",
        "no#": 23
    },
    {
        "title": "早行",
        "author": "楊炯",
        "biography": "",
        "paragraphs": [
            "敞朗東方徹，闌幹北斗斜。地氣俄成霧，天雲漸作霞。",
            "河流才辨馬，岩路不容車。阡陌經三歲，閭閻對五家。",
            "露文沾細草，風影轉高花。日月從來惜，關山猶自賒。"
        ],
        "notes": [
            ""
        ],
        "volume": "卷五十",
        "no#": 24
    },
    {
        "title": "和崔司空傷姬人",
        "author": "楊炯",
        "biography": "",
        "paragraphs": [
            "昔時南浦別，鶴怨寶琴弦。今日東方至，鸞銷珠鏡前。",
            "水流銜砌咽，月影向窗懸。妝匣淒餘粉，熏爐滅舊煙。",
            "晚庭摧玉樹，寒帳委金蓮。佳人不再得，雲日幾千年。"
        ],
        "notes": [
            ""
        ],
        "volume": "卷五十",
        "no#": 25
    },
    {
        "title": "和騫右丞省中暮望",
        "author": "楊炯",
        "biography": "",
        "paragraphs": [
            "故事閑台閣，仙門藹已深。舊章窺複道，雲幌肅重陰。",
            "玄律葭灰變，青陽斗柄臨。年光搖樹色，春氣繞蘭心。",
            "風響高窗度，流痕曲岸侵。天門總樞轄，人鏡辨衣簪。",
            "日暮南宮靜，瑤華振雅音。"
        ],
        "notes": [
            ""
        ],
        "volume": "卷五十",
        "no#": 26
    },
    {
        "title": "和酬虢州李司法",
        "author": "楊炯",
        "biography": "",
        "paragraphs": [
            "唇齒標形勝，關河壯邑居。寒山抵方伯，秋水面鴻臚。",
            "君子從游宦，忘情任卷舒。風霜下刀筆，軒蓋擁門閭。",
            "平野芸黃遍，長洲鴻雁初。菊花宜泛酒，浦葉好裁書。",
            "昔我芝蘭契，悠然雲雨疏。非君重千里，誰肯惠雙魚。"
        ],
        "notes": [
            ""
        ],
        "volume": "卷五十",
        "no#": 27
    },
    {
        "title": "和鄭讎校內省眺矚思鄉懷友",
        "author": "楊炯",
        "biography": "",
        "paragraphs": [
            "銅門初下辟，石館始沉研。游霧千金字，飛雲五色箋。",
            "樓臺橫紫極，城闕俯青田。暄入瑤房裏，春回玉宇前。",
            "霞文埋落照，風物澹歸煙。翰墨三餘隙，關山四望懸。",
            "頹峰暌酌羽，流水曠鳴弦。雖欣承白雪，終恨隔青天。"
        ],
        "notes": [
            ""
        ],
        "volume": "卷五十",
        "no#": 28
    },
    {
        "title": "和旻上人傷果禪師",
        "author": "楊炯",
        "biography": "",
        "paragraphs": [
            "淨業初中日，浮生大小年。無人本無我，非後亦非前。",
            "簫鼓旁喧地，龍蛇直映天。法門摧棟宇，覺海破舟船。",
            "書鎮秦王餉，經文宋國傳。聲華周百億，風烈被三千。",
            "蕪沒青園寺，荒涼紫陌田。德音殊未遠，拱木已生煙。"
        ],
        "notes": [
            ""
        ],
        "volume": "卷五十",
        "no#": 29
    },
    {
        "title": "和劉侍郎入隆唐觀",
        "author": "楊炯",
        "biography": "",
        "paragraphs": [
            "福地陰陽合，仙都日月開。山川臨四險，城樹隱三台。",
            "伏檻排雲出，飛軒繞澗回。參差淩倒影，瀟灑軼浮埃。",
            "百果珠為實，群峰錦作苔。懸蘿暗疑霧，瀑布響成雷。",
            "方士燒丹液，真人泛玉杯。還如問桃水，更似得蓬萊。",
            "漢帝求仙日，相如作賦才。自然金石奏，何必上天臺。"
        ],
        "notes": [
            ""
        ],
        "volume": "卷五十",
        "no#": 30
    },
    {
        "title": "和輔先入昊天觀星瞻",
        "author": "楊炯",
        "biography": "",
        "paragraphs": [
            "遁甲爰皇裏，星占太乙宮。天門開奕奕，佳氣鬱蔥蔥。",
            "碧落三幹外，黃圖四海中。邑居環若水，城闕抵新豐。",
            "玉檻昆侖側，金樞地軸東。上真朝北斗，元始詠南風。",
            "漢君祠五帝，淮王禮八公。道書編竹簡，靈液灌梧桐。",
            "草茂瓊階綠，花繁寶樹紅。石樓紛似畫，地鏡淼如空。",
            "桑海年應積，桃源路不窮。黃軒若有問，三月住崆峒。"
        ],
        "notes": [
            ""
        ],
        "volume": "卷五十",
        "no#": 31
    },
    {
        "title": "和劉長史答十九兄",
        "author": "楊炯",
        "biography": "",
        "paragraphs": [
            "帝堯平百姓，高祖宅三秦。子弟分河嶽，衣冠動縉紳。",
            "盛名恒不隕，歷代幾相因。街巷塗山曲，門閭洛水濱。",
            "五龍金作友，一子玉為人。寶劍豐城氣，明珠魏國珍。",
            "風標自落落，文質且彬彬。共許刁元亮，同推周伯仁。",
            "石城俯天闕，鐘阜對江津。驥足方遐騁，狼心獨未馴。",
            "鼓鼙鳴九域，風火集重闉。城勢餘三板，兵威乏四鄰。",
            "居然混玉石，直置保松筠。耿介酬天子，危言數賊臣。",
            "鐘儀琴未奏，蘇武節猶新。受祿甯辭死，揚名不顧身。",
            "精誠動天地，忠義感明神。怪鳥俄垂翼，修蛇竟暴鱗。",
            "來朝拜休命，述職下樑岷。善政馳金馬，嘉聲繞玉輪。",
            "三荊忽有贈，四海更相親。宮征諧鳴石，光輝掩燭銀。",
            "山川遙滿目，零露坐沾巾。友愛光天下，恩波浹後塵。",
            "懦夫仰高節，下裏繼陽春。"
        ],
        "notes": [
            ""
        ],
        "volume": "卷五十",
        "no#": 32
    },
    {
        "title": "夜送趙縱",
        "author": "楊炯",
        "biography": "",
        "paragraphs": [
            "趙氏連城璧，由來天下傳。送君還舊府，明月滿前川。"
        ],
        "notes": [
            ""
        ],
        "volume": "卷五十",
        "no#": 33
    }
]