[
    {
        "title": "奉和太子納妃太平公主出降",
        "author": "劉禕之",
        "biography": "",
        "paragraphs": [
            "夢梓光青陛，穠桃藹紫宮。德優宸念遠，禮備國姻崇。",
            "萬戶聲明發，三條騎吹通。香輪送重景，彩旆引仙虹。"
        ],
        "notes": [
            ""
        ],
        "volume": "卷四十四",
        "no#": 1
    },
    {
        "title": "奉和別越王",
        "author": "劉禕之",
        "biography": "",
        "paragraphs": [
            "周屏辭金殿，梁驂整玉珂。管聲依折柳，琴韻動流波。",
            "鶴蓋分陰促，龍軒別念多。延襟小山路，還起大風歌。"
        ],
        "notes": [
            ""
        ],
        "volume": "卷四十四",
        "no#": 2
    },
    {
        "title": "酬鄭沁州",
        "author": "劉禕之",
        "biography": "",
        "paragraphs": [
            "麒閣一代良，熊軒千里躅。緝圖昭國典，按部留宸矚。",
            "匪厭承明廬，佇兼司隸局。芸書暫輟載，竹使方臨俗。",
            "節變風緒高，秋深露華溽。寒山斂輕靄，霽野澄初旭。",
            "已切長年悲，誰堪岐路促。遙林征馬迅，別館嘶驂局。",
            "雅贈響摐金，索居睽倚玉。淒斷離鴻引，勞歌思足曲。"
        ],
        "notes": [
            ""
        ],
        "volume": "卷四十四",
        "no#": 3
    },
    {
        "title": "孝敬皇帝挽歌",
        "author": "劉禕之",
        "biography": "",
        "paragraphs": [
            "戒奢虛蜃輅，錫號紀鴻名。地葉蒼梧野，途經紫聚城。",
            "重照掩寒色，晨飆斷曙聲。一隨仙驥遠，霜雪愁陰生。"
        ],
        "notes": [
            ""
        ],
        "volume": "卷四十四",
        "no#": 4
    },
    {
        "title": "九成宮秋初應詔",
        "author": "劉禕之",
        "biography": "",
        "paragraphs": [
            "帝圃疏金闕，仙台駐玉鑾。野分鳴鸑岫，路接寶雞壇。",
            "林樹千霜積，山宮四序寒。蟬急知秋早，鶯疏覺夏闌。",
            "怡神紫氣外，凝睇白雲端。舜海詞波發，空驚遊聖難。"
        ],
        "notes": [
            ""
        ],
        "volume": "卷四十四",
        "no#": 5
    },
    {
        "title": "奉和別魯王",
        "author": "李敬玄",
        "biography": "",
        "paragraphs": [
            "綠車旋楚服，丹蹕佇秦川。珠皋轉歸騎，金岸引行旃。",
            "一朝限原隰，千里間風煙。鶯喧上林穀，鳧響禦溝泉。",
            "斷雲移魯蓋，離歌動舜弦。別念凝神扆，崇恩洽玳筵。",
            "顧惟慚叩寂，徒自仰鈞天。"
        ],
        "notes": [
            ""
        ],
        "volume": "卷四十四",
        "no#": 6
    },
    {
        "title": "奉和別越王",
        "author": "李敬玄",
        "biography": "",
        "paragraphs": [
            "飛蓋回蘭阪，宸襟佇柏梁。別館分涇渭，歸路指衡漳。",
            "關山通曙色，林籞遍春光。帝念紆千里，詞波照五潢。"
        ],
        "notes": [
            ""
        ],
        "volume": "卷四十四",
        "no#": 7
    },
    {
        "title": "奉和別越王",
        "author": "張大安",
        "biography": "",
        "paragraphs": [
            "盛藩資右戚，連萼重皇情。離襟愴睢苑，分途指鄴城。",
            "麗日開芳甸，佳氣積神京。何時驂駕入，還見謁承明。"
        ],
        "notes": [
            ""
        ],
        "volume": "卷四十四",
        "no#": 8
    },
    {
        "title": "奉和太子納妃太平公主出降",
        "author": "元萬頃",
        "biography": "",
        "paragraphs": [
            "象輅初乘雁，璿宮早結褵。離元應春夕，帝子降秋期。",
            "鳴瑜合清響，冠玉麗穠姿。和聲躋鳳掖，交影步鸞墀。"
        ],
        "notes": [
            ""
        ],
        "volume": "卷四十四",
        "no#": 9
    },
    {
        "title": "奉和春日池台",
        "author": "元萬頃",
        "biography": "",
        "paragraphs": [
            "日影飛花殿，風文積草池。鳳樓通夜敞，虯輦望春移。"
        ],
        "notes": [
            ""
        ],
        "volume": "卷四十四",
        "no#": 10
    },
    {
        "title": "奉和春日二首",
        "author": "元萬頃",
        "biography": "",
        "paragraphs": [
            "花輕蕊亂仙人杏，葉密鶯喧帝女桑。",
            "飛雲閣上春應至，明月樓中夜未央。",
            "鳳輦迎風乘紫閣，鸞車避日轉彤闈。",
            "中堂促管淹春望，後殿清歌開夜扉。"
        ],
        "notes": [
            ""
        ],
        "volume": "卷四十四",
        "no#": 11
    },
    {
        "title": "奉和太子納妃太平公主出降",
        "author": "郭正一",
        "biography": "",
        "paragraphs": [
            "桂宮初服冕，蘭掖早升笄。禮盛親迎晉，聲芬出降齊。",
            "金龜開瑞鈕，寶翟上仙袿。轉扇承宵月，揚旌照夕蜺。"
        ],
        "notes": [
            ""
        ],
        "volume": "卷四十四",
        "no#": 12
    },
    {
        "title": "奉和太子納妃太平公主出降三首",
        "author": "胡元范",
        "biography": "",
        "paragraphs": [
            "帝子威儀絕，儲妃禮度優。疊鼓陪仙觀，凝笳翼畫輈。",
            "鬱鬱神香滿，奕奕彩雲浮。排空列錦罽，騰歡溢皇州。",
            "金閨未息火，玉樹鐘天愛。月路飾還裝，星津動歸佩。",
            "紫極流宸渥，清規佇慈誨。恩波洽九流，光輝軼千載。",
            "列席詔親賢，式宴坐神仙。聖文飛聖筆，天樂奏鈞天。",
            "曲池涵瑞景，文宇孕祥煙。小臣同百獸，率舞悅堯年。"
        ],
        "notes": [
            ""
        ],
        "volume": "卷四十四",
        "no#": 13
    },
    {
        "title": "奉和太子納妃太平公主出降",
        "author": "任希古",
        "biography": "",
        "paragraphs": [
            "帝子升青陛，王姬降紫宸。星光移雜佩，月彩薦重輪。",
            "龍旌翻地杪，鳳管颺天濱。槐陰浮淺瀨，葆吹翼輕塵。"
        ],
        "notes": [
            ""
        ],
        "volume": "卷四十四",
        "no#": 14
    },
    {
        "title": "和東觀群賢七夕臨泛昆明池",
        "author": "任希古",
        "biography": "",
        "paragraphs": [
            "秋風始搖落，秋水正澄鮮。飛眺牽牛渚，激賞鏤鯨川。",
            "岸珠淪曉魄，池灰斂曙煙。泛查分寫漢，儀星別構天。",
            "雲光波處動，日影浪中懸。驚鴻絓蒲弋，游鯉入莊筌。",
            "萍葉疑江上，菱花似鏡前。長林代輕幄，細草即芳筵。",
            "文峰開翠瀲，筆海控清漣。不挹蘭樽聖，空仰桂舟仙。"
        ],
        "notes": [
            ""
        ],
        "volume": "卷四十四",
        "no#": 15
    },
    {
        "title": "和左僕射燕公春日端居述懷",
        "author": "任希古",
        "biography": "",
        "paragraphs": [
            "豐野光三傑，媯庭贊五臣。綈緗歌美譽，絲竹詠芳塵。",
            "聖曆開環象，昌年降甫申。高門非舍築，華構豈垂綸。",
            "鳳邸摶霄翰，龍池躍海鱗。玉鼎升黃閣，金章謁紫宸。",
            "禮闈通政本，文昌總國均。調風振薄俗，清教敘彝倫。",
            "星回應緹管，日禦警寅賓。葉上曾槐變，花發小堂春。",
            "思掛五都冕，言訪北山巾。赫赫容臺上，千祀耀平津。"
        ],
        "notes": [
            ""
        ],
        "volume": "卷四十四",
        "no#": 16
    },
    {
        "title": "和長孫秘監伏日苦熱",
        "author": "任希古",
        "biography": "",
        "paragraphs": [
            "玉署三時曉，金羈五日歸。北林開逸徑，東閣敞閑扉。",
            "池鏡分天色，雲峰減日輝。遊鱗映荷聚，驚翰繞林飛。",
            "披襟揚子宅，舒嘯仰重闈。"
        ],
        "notes": [
            ""
        ],
        "volume": "卷四十四",
        "no#": 17
    },
    {
        "title": "和李公七夕",
        "author": "任希古",
        "biography": "",
        "paragraphs": [
            "落日照高牖，涼風起庭樹。悠悠天宇平，昭昭月華度。",
            "開軒卷綃幕，延首晞雲路。層漢有靈妃，仙居無與晤。",
            "履化悲流易，臨川怨遲暮。昔從九春徂，方此三秋遇。",
            "瑤駕越星河，羽蓋凝珠露。便妍耀井色，窈窕淩波步。",
            "始閱故人新，俄見新人故。掩淚收機石，銜啼襞紈素。",
            "惆悵何傷已，裴回勞永慕。無由西北歸，空自東南顧。"
        ],
        "notes": [
            ""
        ],
        "volume": "卷四十四",
        "no#": 18
    },
    {
        "title": "和長孫秘監七夕",
        "author": "任希古",
        "biography": "",
        "paragraphs": [
            "二秋葉神媛，七夕望仙妃。影照河陽妓，色麗平津闈。",
            "鵲橋波里出，龍車霄外飛。露泫低珠佩，雲移薦錦衣。",
            "更深黃月落，夜久靨星稀。空接靈台下，方恧辨支機。"
        ],
        "notes": [
            ""
        ],
        "volume": "卷四十四",
        "no#": 19
    },
    {
        "title": "奉和太子納妃太平公主出降三首",
        "author": "裴守真",
        "biography": "",
        "paragraphs": [
            "瑜佩升青殿，穠華降紫微。還如桃李發，更似鳳凰飛。",
            "金屋真離象，瑤台起婺徽。彩纓紛碧坐，繢羽泛褕衣。",
            "雲路移彤輦，天津轉明鏡。仙珠照乘歸，寶月重輪映。",
            "望園嘉宴洽，主第歡娛盛。絲竹揚帝熏，簪裾奉宸慶。",
            "叢雲靄曉光，湛露晞朝陽。天文天景麗，睿藻睿詞芳。",
            "玉庭散秋色，銀宮生夕涼。太平超邃古，萬壽樂無疆。"
        ],
        "notes": [
            ""
        ],
        "volume": "卷四十四",
        "no#": 20
    },
    {
        "title": "奉和聖制過溫湯",
        "author": "楊思玄",
        "biography": "",
        "paragraphs": [
            "豐城觀漢跡，溫谷幸秦餘。地接幽王壘，塗分鄭國渠。",
            "風威肅文衛，日彩鏡雕輿。遠岫凝氛重，寒叢對影疏。",
            "回瞻漢章闕，佳氣滿宸居。"
        ],
        "notes": [
            ""
        ],
        "volume": "卷四十四",
        "no#": 21
    },
    {
        "title": "奉和別魯王",
        "author": "楊思玄",
        "biography": "",
        "paragraphs": [
            "元王詩傳博，文後寵靈優。鶴蓋動宸眷，龍章送遠遊。",
            "函關疏別道，灞岸引行舟。北林分苑樹，東流溢禦溝。",
            "鳥聲含羽碎，騎影曳花浮。聖澤九垓普，天文七曜周。",
            "方圖獻雅樂，簪帶奉鳴球。"
        ],
        "notes": [
            ""
        ],
        "volume": "卷四十四",
        "no#": 22
    },
    {
        "title": "奉和聖制過溫湯",
        "author": "王德真",
        "biography": "",
        "paragraphs": [
            "握圖開萬宇，屬聖啟千年。驪阜疏緹騎，驚鴻映彩旃。",
            "玉霜鳴鳳野，金陣藻龍川。祥煙聚危岫，德水溢飛泉。",
            "停輿興睿覽，還舉大風篇。"
        ],
        "notes": [
            ""
        ],
        "volume": "卷四十四",
        "no#": 23
    },
    {
        "title": "奉和聖制過溫湯",
        "author": "鄭義真",
        "biography": "",
        "paragraphs": [
            "洛川方駐蹕，豐野暫停鑾。湯泉恒獨湧，溫穀豈知寒。",
            "漏鼓依岩畔，相風出樹端。嶺煙遙聚草，山月迥臨鞍。",
            "日用誠多幸，天文遂仰觀。"
        ],
        "notes": [
            ""
        ],
        "volume": "卷四十四",
        "no#": 24
    },
    {
        "title": "奉和展禮岱宗塗經濮濟",
        "author": "蕭楚材",
        "biography": "",
        "paragraphs": [
            "拂漢星旗轉，分霄日羽明。將追會阜跡，更勒岱宗銘。",
            "林戈咽濟岸，獸鼓震河庭。葉箭淩寒矯，烏弓望曉驚。",
            "已降汾水作，仍深迎渭情。"
        ],
        "notes": [
            ""
        ],
        "volume": "卷四十四",
        "no#": 25
    },
    {
        "title": "奉和展禮岱宗塗經濮濟",
        "author": "薛克構",
        "biography": "",
        "paragraphs": [
            "龍圖冠胥陸，鳳駕指雲亭。非煙泛濟浦，綠字啟河汀。",
            "畫裳晨應月，文戟曙分星。四田巡揖禮，三驅道契經。",
            "行欣奉萬歲，竊抃偶千齡。"
        ],
        "notes": [
            ""
        ],
        "volume": "卷四十四",
        "no#": 26
    },
    {
        "title": "日暮望涇水",
        "author": "徐珩",
        "biography": "",
        "paragraphs": [
            "導源徑隴阪，屬汭貫嬴都。下瀨波常急，回圻溜亦紆。",
            "毒流秦卒斃，泥糞漢田腴。獨有迷津客，懷歸軫暮途。"
        ],
        "notes": [
            ""
        ],
        "volume": "卷四十四",
        "no#": 27
    },
    {
        "title": "贈韓思彥",
        "author": "賀遂亮",
        "biography": "",
        "paragraphs": [
            "意氣百年內，平生一寸心。欲交天下士，未面已虛襟。",
            "君子重名義，直道冠衣簪。風雲行可托，懷抱自然深。",
            "落霞靜霜景，墜葉下風林。若上南登岸，希訪北山岑。"
        ],
        "notes": [
            ""
        ],
        "volume": "卷四十四",
        "no#": 28
    },
    {
        "title": "酬賀遂亮",
        "author": "韓思彥",
        "biography": "",
        "paragraphs": [
            "古人一言重，嘗謂百年輕。今投歡會面，顧盼盡平生。",
            "簪裾非所托，琴酒冀相並。累日同遊處，通宵款素誠。",
            "霜飄知柳脆，雪冒覺松貞。願言何所道，幸得歲寒名。"
        ],
        "notes": [
            ""
        ],
        "volume": "卷四十四",
        "no#": 29
    },
    {
        "title": "自禦史左授山陽丞",
        "author": "魏求己",
        "biography": "",
        "paragraphs": [
            "朝升照日檻，夕次下烏台。風竿一眇邈，月樹幾裴回。",
            "翼向高標斂，聲隨下調哀。懷燕首自白，非是為年催。"
        ],
        "notes": [
            ""
        ],
        "volume": "卷四十四",
        "no#": 30
    },
    {
        "title": "贈右台監察鄧茂遷左台殿中",
        "author": "劉懷一",
        "biography": "",
        "paragraphs": [
            "惟昔參多士，無雙仰異才。鷹鸇同效逐，鵷鷺忝遊陪。",
            "入仕光三命，遷榮曆二台。隔牆欽素躅，對問限清埃。",
            "紫署春光早，蘭闈曙色催。誰言夕鳥至，空想鄧林隈。"
        ],
        "notes": [
            ""
        ],
        "volume": "卷四十四",
        "no#": 31
    }
]