[
    {
        "title": "過陳陶處士舊居",
        "author": "齊己",
        "biography": "",
        "paragraphs": [
            "一室貯琴尊，詩皆大雅言。夜過秋竹寺，醉打老僧門。",
            "遠燒來籬下，寒蔬簇石根。閒庭除鶴跡，半是杖頭痕。"
        ],
        "notes": [
            ""
        ],
        "volume": "卷八百四十",
        "no#": 1
    },
    {
        "title": "寄敬亭清越",
        "author": "齊己",
        "biography": "",
        "paragraphs": [
            "敬亭山色古，廟與寺松連。住此修行過，春風四十年。",
            "鼎嘗天柱茗，詩硾剡溪箋。冥目應思著，終南北闕前。"
        ],
        "notes": [
            ""
        ],
        "volume": "卷八百四十",
        "no#": 2
    },
    {
        "title": "湘江漁父",
        "author": "齊己",
        "biography": "",
        "paragraphs": [
            "湘潭春水滿，岸遠草青青。有客釣煙月，無人論醉醒。",
            "門前蛟蜃氣，蓑上蕙蘭馨。曾受蒙莊子，逍遙一卷經。"
        ],
        "notes": [
            ""
        ],
        "volume": "卷八百四十",
        "no#": 3
    },
    {
        "title": "書古寺僧房",
        "author": "齊己",
        "biography": "",
        "paragraphs": [
            "綠樹深深處，長明焰焰燈。春時遊寺客，花落閉門僧。",
            "萬法心中寂，孤泉石上澄。勞生莫相問，喧默不相應。"
        ],
        "notes": [
            ""
        ],
        "volume": "卷八百四十",
        "no#": 4
    },
    {
        "title": "湖西逸人",
        "author": "齊己",
        "biography": "",
        "paragraphs": [
            "老隱洞庭西，漁樵共一溪。琴前孤鶴影，石上遠僧題。",
            "橘柚園林熟，蒹葭徑路迷。君能許鄰並，分藥劚春畦。"
        ],
        "notes": [
            ""
        ],
        "volume": "卷八百四十",
        "no#": 5
    },
    {
        "title": "瀟湘二十韻",
        "author": "齊己",
        "biography": "",
        "paragraphs": [
            "二水遠難論，從離向坎奔。冷穿千嶂脈，清過幾州門。",
            "闊去都凝白，傍來盡帶渾。經游聞舜禹，表裏見乾坤。",
            "浦靜魚閑釣，灣涼雁自屯。月來分夜底，雲度見秋痕。",
            "暮氣藏鄰寺，寒濤聒近村。離騷傳永恨，鼓瑟奏遺魂。",
            "霧擁魚龍窟，槎欹島嶼根。秋風帆上下，落日樹沈昏。",
            "柳少沙洲缺，苔多古岸存。禽巢依橘柚，獺徑入蘭蓀。",
            "色自江南絕，名聞海內尊。吳頭雄莫遏，漢口壯堪吞。",
            "寥泬晴方映，馮夷信忽翻。渡遙峰翠疊，汀小荻花繁。",
            "勢接湖煙漲，聲和瘴雨噴。急搖吟客舫，狂濺野人樽。",
            "疏鑿誰窮本，澄鮮自有源。對茲傷九曲，含濁出昆侖。"
        ],
        "notes": [
            ""
        ],
        "volume": "卷八百四十",
        "no#": 6
    },
    {
        "title": "江行早發",
        "author": "齊己",
        "biography": "",
        "paragraphs": [
            "舟子相呼起，長江未五更。幾看星月在，猶帶夢魂行。",
            "鳥亂村林迥，人喧水柵橫。蒼茫平野外，漸認遠峰名。"
        ],
        "notes": [
            ""
        ],
        "volume": "卷八百四十",
        "no#": 7
    },
    {
        "title": "宜陽道中作",
        "author": "齊己",
        "biography": "",
        "paragraphs": [
            "宜陽南面路，下嶽又經過。楓葉紅遮店，芒花白滿坡。",
            "猿無山漸薄，雁眾水還多。日落猶前去，諸村牧豎歌。"
        ],
        "notes": [
            ""
        ],
        "volume": "卷八百四十",
        "no#": 8
    },
    {
        "title": "落日",
        "author": "齊己",
        "biography": "",
        "paragraphs": [
            "晚照背高臺，殘鐘殘角催。能銷幾度落，已是半生來。",
            "吹葉陰風發，漫空暝色回。因思古人事，更變盡塵埃。"
        ],
        "notes": [
            ""
        ],
        "volume": "卷八百四十",
        "no#": 9
    },
    {
        "title": "春興",
        "author": "齊己",
        "biography": "",
        "paragraphs": [
            "柳暖鶯多語，花明草盡長。風流在詩句，牽率繞池塘。",
            "叫切禽名宇，飛忙蝶姓莊。時來真可惜，自勉掇蘭芳。"
        ],
        "notes": [
            ""
        ],
        "volume": "卷八百四十",
        "no#": 10
    },
    {
        "title": "遠山",
        "author": "齊己",
        "biography": "",
        "paragraphs": [
            "天際雲根破，寒山列翠回。幽人當立久，白鳥背飛來。",
            "瀑濺何州地，僧尋幾嶠苔。終須拂巾履，獨去謝塵埃。"
        ],
        "notes": [
            ""
        ],
        "volume": "卷八百四十",
        "no#": 11
    },
    {
        "title": "和鄭谷郎中幽棲之什",
        "author": "齊己",
        "biography": "",
        "paragraphs": [
            "誰知閑退跡，門徑入寒汀。靜倚雲僧杖，孤看野燒星。",
            "墨沾吟石黑，苔染釣船青。相對唯溪寺，初宵聞念經。"
        ],
        "notes": [
            ""
        ],
        "volume": "卷八百四十",
        "no#": 12
    },
    {
        "title": "勉道林謙光鴻蘊二侄",
        "author": "齊己",
        "biography": "",
        "paragraphs": [
            "舊林諸侄在，還住本師房。共掃焚修地，同聞水石香。",
            "莫將閑世界，擬敵好時光。須看南山下，無名塚滿岡。"
        ],
        "notes": [
            ""
        ],
        "volume": "卷八百四十",
        "no#": 13
    },
    {
        "title": "渚宮自勉二首",
        "author": "齊己",
        "biography": "",
        "paragraphs": [
            "晨午殊豐足，伊何撓肺腸。形容侵老病，山水憶韜藏。",
            "必謝金台去，還攜鐵錫將。東林露壇畔，舊對白蓮房。",
            "畢竟擬何求，隨緣去住休。天涯遊勝境，海上宿仙洲。",
            "夢好尋無跡，詩成旋不留。從他笑輕事，獨自憶莊周。"
        ],
        "notes": [
            ""
        ],
        "volume": "卷八百四十",
        "no#": 14
    },
    {
        "title": "謝灉湖茶",
        "author": "齊己",
        "biography": "",
        "paragraphs": [
            "灉湖唯上貢，何以惠尋常。還是詩心苦，堪消蠟面香。",
            "碾聲通一室，烹色帶殘陽。若有新春者，西來信勿忘。"
        ],
        "notes": [
            ""
        ],
        "volume": "卷八百四十",
        "no#": 15
    },
    {
        "title": "寄歸州馬判官",
        "author": "齊己",
        "biography": "",
        "paragraphs": [
            "郡帶女媭名，民康境亦寧。晏梳秋鬢白，閑坐暮山青。",
            "贈客椒初熟，尋僧酒半醒。應懷舊居處，歌管隔牆聽。"
        ],
        "notes": [
            ""
        ],
        "volume": "卷八百四十",
        "no#": 16
    },
    {
        "title": "倦客",
        "author": "齊己",
        "biography": "",
        "paragraphs": [
            "閉眼即開門，人間事倦聞。如何迎好客，不似看閑雲。",
            "少欲資三要，多言讓十分。疏慵本吾性，任笑早離群。"
        ],
        "notes": [
            ""
        ],
        "volume": "卷八百四十",
        "no#": 17
    },
    {
        "title": "送靈z6上人遊五台",
        "author": "齊己",
        "biography": "",
        "paragraphs": [
            "此去清涼頂，期瞻大聖容。便應過洛水，即未上嵩峰。",
            "殘照催行影，幽林惜駐蹤。想登金閣望，東北極兵鋒。"
        ],
        "notes": [
            ""
        ],
        "volume": "卷八百四十",
        "no#": 18
    },
    {
        "title": "靜坐",
        "author": "齊己",
        "biography": "",
        "paragraphs": [
            "坐臥與行住，入禪還出吟。也應長日月，消得個身心。",
            "默論相如少，黃梅付囑深。門前古松徑，時起步清陰。"
        ],
        "notes": [
            ""
        ],
        "volume": "卷八百四十",
        "no#": 19
    },
    {
        "title": "謝虛中上人寄示題天策閣詩",
        "author": "齊己",
        "biography": "",
        "paragraphs": [
            "天策二首作，境幽搜亦玄。閣橫三楚上，題掛九霄邊。",
            "寺額因標勝，詩人合遇賢。他時誰倚檻，吟此豈忘筌。"
        ],
        "notes": [
            ""
        ],
        "volume": "卷八百四十",
        "no#": 20
    },
    {
        "title": "荊門寄懷章供奉兼呈幕中知己",
        "author": "齊己",
        "biography": "",
        "paragraphs": [
            "紫衣居貴上，青衲老關中。事佛門相似，朝天路不同。",
            "神凝無惡夢，詩澹老真風。聞道知音在，官高信莫通。"
        ],
        "notes": [
            ""
        ],
        "volume": "卷八百四十",
        "no#": 21
    },
    {
        "title": "江令石",
        "author": "齊己",
        "biography": "",
        "paragraphs": [
            "思量江令意，愛石甚悠悠。貪向深宮去，死同亡國休。",
            "兩株荒草裏，千古暮江頭。若似黃金貴，隋軍也不留。"
        ],
        "notes": [
            ""
        ],
        "volume": "卷八百四十",
        "no#": 22
    },
    {
        "title": "月下作",
        "author": "齊己",
        "biography": "",
        "paragraphs": [
            "良夜如清晝，幽人在小庭。滿空垂列宿，那個是文星。",
            "世界歸誰是，心魂向自寧。何當見堯舜，重為造生靈。"
        ],
        "notes": [
            ""
        ],
        "volume": "卷八百四十",
        "no#": 23
    },
    {
        "title": "游道林寺四絕亭，觀宋杜詩版",
        "author": "齊己",
        "biography": "",
        "paragraphs": [
            "宋杜詩題在，風騷到此真。獨來終日看，一為拂秋塵。",
            "古石生寒仞，春松脫老鱗。高僧眼根靜，應見客吟神。"
        ],
        "notes": [
            ""
        ],
        "volume": "卷八百四十",
        "no#": 24
    },
    {
        "title": "勉詩僧",
        "author": "齊己",
        "biography": "",
        "paragraphs": [
            "莫把毛生刺，低佪謁李膺。須防知佛者，解笑愛名僧。",
            "道性宜如水，詩情合似冰。還同蓮社客，聯唱繞香燈。"
        ],
        "notes": [
            ""
        ],
        "volume": "卷八百四十",
        "no#": 25
    },
    {
        "title": "謝人墨",
        "author": "齊己",
        "biography": "",
        "paragraphs": [
            "珍重歲寒煙，攜來路幾千。只應真典誥，消得苦磨研。",
            "正色浮端硯，精光動蜀箋。因君強濡染，舍此即忘筌。"
        ],
        "notes": [
            ""
        ],
        "volume": "卷八百四十",
        "no#": 26
    },
    {
        "title": "送人遊玉泉寺",
        "author": "齊己",
        "biography": "",
        "paragraphs": [
            "西峰大雪開，萬疊向空堆。客貴猶尋去，僧高肯不來。",
            "潭澄猿覷月，竇冷鹿眠苔。公子將才子，聯題興未回。"
        ],
        "notes": [
            ""
        ],
        "volume": "卷八百四十",
        "no#": 27
    },
    {
        "title": "寄鄭谷郎中",
        "author": "齊己",
        "biography": "",
        "paragraphs": [
            "詩心何以傳，所證自同禪。覓句如探虎，逢知似得仙。",
            "神清太古在，字好雅風全。曾沐星郎許，終慚是斐然。"
        ],
        "notes": [
            ""
        ],
        "volume": "卷八百四十",
        "no#": 28
    },
    {
        "title": "春雨",
        "author": "齊己",
        "biography": "",
        "paragraphs": [
            "欲布如膏勢，先聞動地雷。雲龍相得起，風電一時來。",
            "霢霂農桑野，冥蒙楊柳台。何人待晴暖，庭有牡丹開。"
        ],
        "notes": [
            ""
        ],
        "volume": "卷八百四十",
        "no#": 29
    },
    {
        "title": "明月峰",
        "author": "齊己",
        "biography": "",
        "paragraphs": [
            "明月峰頭石，曾聞學月明。別舒長夜彩，高照一村耕。",
            "頗亂無私理，徒驚鄙俗情。傳雲遭鑿後，頑白在崢嶸。"
        ],
        "notes": [
            ""
        ],
        "volume": "卷八百四十",
        "no#": 30
    },
    {
        "title": "謝人惠紫栗拄杖",
        "author": "齊己",
        "biography": "",
        "paragraphs": [
            "仙掌峰前得，何當此見遺。百年衰朽骨，六尺歲寒姿。",
            "雪外兼松憑，泉邊待月欹。他時出山去，猶謝見相隨。"
        ],
        "notes": [
            ""
        ],
        "volume": "卷八百四十",
        "no#": 31
    },
    {
        "title": "送人遊湘湖",
        "author": "齊己",
        "biography": "",
        "paragraphs": [
            "君游南國去，旅夢若為寧。一路隨鴻雁，千峰繞洞庭。",
            "林明楓盡落，野黑燒初經。有興尋僧否，湘西寺最靈。"
        ],
        "notes": [
            ""
        ],
        "volume": "卷八百四十",
        "no#": 32
    },
    {
        "title": "小松",
        "author": "齊己",
        "biography": "",
        "paragraphs": [
            "發地才過膝，蟠根已有靈。嚴霜百草白，深院一林青。",
            "後夜蕭騷動，空階蟋蟀聽。誰于千歲外，吟繞老龍形。"
        ],
        "notes": [
            ""
        ],
        "volume": "卷八百四十",
        "no#": 33
    },
    {
        "title": "金江寓居",
        "author": "齊己",
        "biography": "",
        "paragraphs": [
            "考盤應未永，聊此養閑疏。野趣今何似，詩題舊不如。",
            "春篁離籜盡，陂藕折花初。終要秋雲是，從風恣卷舒。"
        ],
        "notes": [
            ""
        ],
        "volume": "卷八百四十",
        "no#": 34
    },
    {
        "title": "晚夏金江寓居答友生",
        "author": "齊己",
        "biography": "",
        "paragraphs": [
            "日日沖殘熱，相尋入亂蒿。閑中滋味遠，詩裏是非高。",
            "碧聳新生竹，紅垂半熟桃。時難未可出，且欲淬豪曹。"
        ],
        "notes": [
            ""
        ],
        "volume": "卷八百四十",
        "no#": 35
    },
    {
        "title": "寄李洞秀才",
        "author": "齊己",
        "biography": "",
        "paragraphs": [
            "到處聽時論，知君屈最深。秋風幾西笑，抱玉但傷心。",
            "野水翻紅藕，滄江老白禽。相思未相識，聞在蜀中吟。"
        ],
        "notes": [
            ""
        ],
        "volume": "卷八百四十",
        "no#": 36
    },
    {
        "title": "過商山",
        "author": "齊己",
        "biography": "",
        "paragraphs": [
            "疊疊疊嵐寒，紅塵翠裏盤。前程有名利，此路莫艱難。",
            "雲水侵天老，輪蹄到月殘。何能尋四皓，過盡見長安。"
        ],
        "notes": [
            ""
        ],
        "volume": "卷八百四十",
        "no#": 37
    },
    {
        "title": "蟬八韻",
        "author": "齊己",
        "biography": "",
        "paragraphs": [
            "咽咽複啾啾，多來自早秋。園林涼正好，風雨思相收。",
            "在處聲無別，何人淚欲流。冷憐天露滴，傷共野禽遊。",
            "靜息深依竹，驚移瞥過樓。分明晴渡口，淒切暮關頭。",
            "時節推應定，飛鳴即未休。年年聞爾苦，遠憶所居幽。"
        ],
        "notes": [
            ""
        ],
        "volume": "卷八百四十",
        "no#": 38
    },
    {
        "title": "鷺鷥二首",
        "author": "齊己",
        "biography": "",
        "paragraphs": [
            "日日滄江去，時時得意歸。自能終潔白，何處誤翻飛。",
            "晚立銀塘闊，秋棲玉露微。殘陽葦花畔，雙下釣魚磯。",
            "雪裏曾迷我，籠中舊養君。忽從紅蓼岸，飛出白鷗群。",
            "影照翹灘浪，翎濡宿島雲。鴛鴻解相憶，天上列紛紛。"
        ],
        "notes": [
            ""
        ],
        "volume": "卷八百四十",
        "no#": 39
    },
    {
        "title": "送僧歸南嶽",
        "author": "齊己",
        "biography": "",
        "paragraphs": [
            "濁世住終難，孤峰念永安。逆風眉磔磔，沖雪錫珊珊。",
            "石室關霞嫩，松枝拂蘚幹。岩猿應認得，連臂下句欄。"
        ],
        "notes": [
            ""
        ],
        "volume": "卷八百四十",
        "no#": 40
    },
    {
        "title": "夏日林下作",
        "author": "齊己",
        "biography": "",
        "paragraphs": [
            "煩暑莫相煎，森森在眼前。暫來還盡日，獨坐只聞蟬。",
            "草媚終難死，花飛卒未蔫。秋風舍此去，滿篋貯新篇。"
        ],
        "notes": [
            ""
        ],
        "volume": "卷八百四十",
        "no#": 41
    },
    {
        "title": "村居寄懷",
        "author": "齊己",
        "biography": "",
        "paragraphs": [
            "風雨如堯代，何心欲退藏。諸侯行教化，下國自耕桑。",
            "道挫時機盡，禪留話路長。前溪久不過，忽覺早禾香。"
        ],
        "notes": [
            ""
        ],
        "volume": "卷八百四十",
        "no#": 42
    },
    {
        "title": "酬王秀才",
        "author": "齊己",
        "biography": "",
        "paragraphs": [
            "相於分倍親，靜論到吟真。王澤曾無外，風騷甚少人。",
            "鴻隨秋過盡，雪向臘飛頻。何處多幽勝，期君作近鄰。"
        ],
        "notes": [
            ""
        ],
        "volume": "卷八百四十",
        "no#": 43
    },
    {
        "title": "贈無本上人",
        "author": "齊己",
        "biography": "",
        "paragraphs": [
            "往年吟月社，因亂散揚州。未免無端事，何妨出世流。",
            "洞庭禪過臘，衡嶽坐經秋。終說將衣缽，天臺老去休。"
        ],
        "notes": [
            ""
        ],
        "volume": "卷八百四十",
        "no#": 44
    },
    {
        "title": "寄華山司空圖",
        "author": "齊己",
        "biography": "",
        "paragraphs": [
            "天下艱難際，全家入華山。幾勞丹詔問，空見使臣還。",
            "瀑布寒吹夢，蓮峰翠濕關。兵戈阻相訪，身老瘴雲間。"
        ],
        "notes": [
            ""
        ],
        "volume": "卷八百四十",
        "no#": 45
    },
    {
        "title": "題真州精舍",
        "author": "齊己",
        "biography": "",
        "paragraphs": [
            "波心精舍好，那岸是繁華。礙目無高樹，當門即遠沙。",
            "晨齋來海客，夜磬到漁家。石鼎秋濤靜，禪回有嶽茶。"
        ],
        "notes": [
            ""
        ],
        "volume": "卷八百四十",
        "no#": 46
    },
    {
        "title": "懷道林寺因寄仁用二上人",
        "author": "齊己",
        "biography": "",
        "paragraphs": [
            "名山知不遠，長憶寺門松。昨晚登樓見，前年過夏峰。",
            "雨餘雲腳樹，風外日西鐘。莫更來東岸，紅塵沒馬蹤。"
        ],
        "notes": [
            ""
        ],
        "volume": "卷八百四十",
        "no#": 47
    },
    {
        "title": "尋陽道中作",
        "author": "齊己",
        "biography": "",
        "paragraphs": [
            "秋聲連嶽樹，草色遍汀洲。多事時為客，無人處上樓。",
            "雲疏片雨歇，野闊九江流。欲向南朝去，詩僧有惠休。"
        ],
        "notes": [
            ""
        ],
        "volume": "卷八百四十",
        "no#": 48
    },
    {
        "title": "東林雨後望香爐峰",
        "author": "齊己",
        "biography": "",
        "paragraphs": [
            "翠濕僧窗裏，寒堆鳥道邊。靜思尋去路，急繞落來泉。",
            "暮雨開青壁，朝陽照紫煙。二林多長老，誰憶上頭禪。"
        ],
        "notes": [
            ""
        ],
        "volume": "卷八百四十",
        "no#": 49
    },
    {
        "title": "寄雙泉大師師兄",
        "author": "齊己",
        "biography": "",
        "paragraphs": [
            "清泉流眼底，白道倚岩棱。後夜禪初入，前溪樹折冰。",
            "南涼來的的，北魏去騰騰。敢把吾師意，密傳門外僧。"
        ],
        "notes": [
            ""
        ],
        "volume": "卷八百四十",
        "no#": 50
    },
    {
        "title": "送人潤州尋兄弟",
        "author": "齊己",
        "biography": "",
        "paragraphs": [
            "君話南徐去，迢迢過建康。弟兄新得信，鴻雁久離行。",
            "木落空林浪，秋殘漸雪霜。閒遊登北固，東望海蒼蒼。"
        ],
        "notes": [
            ""
        ],
        "volume": "卷八百四十",
        "no#": 51
    },
    {
        "title": "貽張生",
        "author": "齊己",
        "biography": "",
        "paragraphs": [
            "日日見入寺，未曾含酒容。閑聽老僧語，坐到夕陽鐘。",
            "竹裏行多影，花邊偶過蹤。猶言謝生計，隨我去孤峰。"
        ],
        "notes": [
            ""
        ],
        "volume": "卷八百四十",
        "no#": 52
    },
    {
        "title": "送人遊雍京",
        "author": "齊己",
        "biography": "",
        "paragraphs": [
            "君來乞詩別，聊與愴前程。九野未無事，少年何遠行。",
            "商雲盤翠險，秦甸下煙平。應見周南化，如今在雍京。"
        ],
        "notes": [
            ""
        ],
        "volume": "卷八百四十",
        "no#": 53
    },
    {
        "title": "春草",
        "author": "齊己",
        "biography": "",
        "paragraphs": [
            "處處碧萋萋，平原帶日西。堪隨遊子路，遠入鷓鴣啼。",
            "金谷園應沒，夫差國已迷。欲尋蘭蕙徑，荒穢滿汀畦。"
        ],
        "notes": [
            ""
        ],
        "volume": "卷八百四十",
        "no#": 54
    },
    {
        "title": "懷華頂道人",
        "author": "齊己",
        "biography": "",
        "paragraphs": [
            "華頂星邊出，真宜上士家。無人觸床榻，滿屋貯煙霞。",
            "坐臥臨天井，晴明見海涯。禪餘石橋去，屐齒印松花。"
        ],
        "notes": [
            ""
        ],
        "volume": "卷八百四十",
        "no#": 55
    },
    {
        "title": "寄自牧上人",
        "author": "齊己",
        "biography": "",
        "paragraphs": [
            "五老回無計，三峰去不成。何言謝雲鳥，此地識公卿。",
            "夢愧將僧說，心嫌觸類生。南朝古山寺，曾憶共尋行。"
        ],
        "notes": [
            ""
        ],
        "volume": "卷八百四十",
        "no#": 56
    },
    {
        "title": "靜坐",
        "author": "齊己",
        "biography": "",
        "paragraphs": [
            "日日只騰騰，心機何以興。詩魔苦不利，禪寂頗相應。",
            "硯滿塵埃點，衣多坐臥棱。如斯自消息，合是個閑僧。"
        ],
        "notes": [
            ""
        ],
        "volume": "卷八百四十",
        "no#": 57
    },
    {
        "title": "送人游衡岳",
        "author": "齊己",
        "biography": "",
        "paragraphs": [
            "荊楚臘將殘，江湖蒼莽間。孤舟載高興，千里向名山。",
            "雪浪來無定，風帆去是閑。石橋僧問我，應寄嶽茶還。"
        ],
        "notes": [
            ""
        ],
        "volume": "卷八百四十",
        "no#": 58
    },
    {
        "title": "答知己自闕下寄書",
        "author": "齊己",
        "biography": "",
        "paragraphs": [
            "故人勞劄翰，千里寄荊台。知戀文明在，來尋江漢來。",
            "群機喧白晝，陸海漲黃埃。得路應相笑，無成守死灰。"
        ],
        "notes": [
            ""
        ],
        "volume": "卷八百四十",
        "no#": 59
    },
    {
        "title": "新筍",
        "author": "齊己",
        "biography": "",
        "paragraphs": [
            "亂迸苔錢破，參差出小欄。層層離錦籜，節節露琅玕。",
            "直上心終勁，四垂煙漸寬。欲知含古律，試剪鳳簫看。"
        ],
        "notes": [
            ""
        ],
        "volume": "卷八百四十",
        "no#": 60
    },
    {
        "title": "寄唐洙處士",
        "author": "齊己",
        "biography": "",
        "paragraphs": [
            "行僧去湘水，歸雁度荊門。彼此亡家國，東西役夢魂。",
            "多慵如長傲，久住不生根。曾問興亡事，丁寧寄勿言。"
        ],
        "notes": [
            ""
        ],
        "volume": "卷八百四十",
        "no#": 61
    },
    {
        "title": "謝人惠竹蠅拂",
        "author": "齊己",
        "biography": "",
        "paragraphs": [
            "妙刮筠篁制，纖柔玉柄同。拂蠅聲滿室，指月影搖空。",
            "敢舍經行外，常將宴坐中。揮談一無取，千萬愧生公。"
        ],
        "notes": [
            ""
        ],
        "volume": "卷八百四十",
        "no#": 62
    },
    {
        "title": "新燕",
        "author": "齊己",
        "biography": "",
        "paragraphs": [
            "燕燕知何事，年年應候來。卻緣華屋在，長得好時催。",
            "花外銜泥去，空中接食回。不同黃雀意，迷逐網羅媒。"
        ],
        "notes": [
            ""
        ],
        "volume": "卷八百四十",
        "no#": 63
    },
    {
        "title": "謝王先輩寄氈",
        "author": "齊己",
        "biography": "",
        "paragraphs": [
            "深謝高科客，名氈寄惠重。靜思生朔漠，和雪長蒙茸。",
            "折坐資禪悅，鋪眠減病容。他年從破碎，擔去臥孤峰。"
        ],
        "notes": [
            ""
        ],
        "volume": "卷八百四十",
        "no#": 64
    },
    {
        "title": "寄還闕下高輦先輩卷",
        "author": "齊己",
        "biography": "",
        "paragraphs": [
            "去歲逢京使，因還所寄詩。難留天上作，曾換月中枝。",
            "趣極僧迷旨，功深鬼不知。仍聞得名後，特地更忘疲。"
        ],
        "notes": [
            ""
        ],
        "volume": "卷八百四十",
        "no#": 65
    },
    {
        "title": "和孫支使惠示院中庭竹之什",
        "author": "齊己",
        "biography": "",
        "paragraphs": [
            "憶就江僧乞，和煙得一莖。剪黃憎舊本，科綠惜新生。",
            "護噪蟬身穩，資吟客眼明。星郎有佳詠，雅合此君聲。"
        ],
        "notes": [
            ""
        ],
        "volume": "卷八百四十",
        "no#": 66
    },
    {
        "title": "苦熱中江上，懷爐峰舊居",
        "author": "齊己",
        "biography": "",
        "paragraphs": [
            "舊寄爐峰下，杉松繞石房。年年五六月，江上憶清涼。",
            "久別應荒廢，終歸隔渺茫。何當便搖落，披衲玩秋光。"
        ],
        "notes": [
            ""
        ],
        "volume": "卷八百四十",
        "no#": 67
    },
    {
        "title": "送僧游龍門香山寺",
        "author": "齊己",
        "biography": "",
        "paragraphs": [
            "君到香山寺，探幽莫損神。且尋風雅主，細看樂天真。"
        ],
        "notes": [
            ""
        ],
        "volume": "卷八百四十",
        "no#": 68
    },
    {
        "title": "江上值春雨",
        "author": "齊己",
        "biography": "",
        "paragraphs": [
            "江皋正月雨，平陸亦波瀾。半是峨嵋雪，重為澤國寒。",
            "農田淹浸盡，客棹往來難。愁殺騷人路，滄浪正渺漫。"
        ],
        "notes": [
            ""
        ],
        "volume": "卷八百四十",
        "no#": 69
    },
    {
        "title": "七十作",
        "author": "齊己",
        "biography": "",
        "paragraphs": [
            "七十去百歲，都來三十春。縱饒生得到，終免死無因。",
            "密理方通理，棲真始見真。沃洲匡阜客，幾劫不迷人。"
        ],
        "notes": [
            ""
        ],
        "volume": "卷八百四十",
        "no#": 70
    },
    {
        "title": "謝虛中寄新詩",
        "author": "齊己",
        "biography": "",
        "paragraphs": [
            "舊友一千里，新詩五十篇。此文經大匠，不見已多年。",
            "趣極同無跡，精深合自然。相思把行坐，南望隔塵煙。"
        ],
        "notes": [
            ""
        ],
        "volume": "卷八百四十",
        "no#": 71
    },
    {
        "title": "送彬座主赴龍安請講",
        "author": "齊己",
        "biography": "",
        "paragraphs": [
            "兩論久研精，龍安受請行。春城雨雪霽，古寺殿堂明。",
            "白髮老僧聽，金毛師子聲。同流有誰共，別著國風清。"
        ],
        "notes": [
            ""
        ],
        "volume": "卷八百四十",
        "no#": 72
    },
    {
        "title": "夏日荊渚書懷",
        "author": "齊己",
        "biography": "",
        "paragraphs": [
            "嵩嶽去值亂，匡廬回阻兵。中途息瓶錫，十載依公卿。",
            "不那猿鳥性，但懷林泉聲。何時遂情興，吟繞杉松行。"
        ],
        "notes": [
            ""
        ],
        "volume": "卷八百四十",
        "no#": 73
    },
    {
        "title": "春日西湖作",
        "author": "齊己",
        "biography": "",
        "paragraphs": [
            "一水繞孤島，閑門掩春草。曾無長者轍，枉此問衰老。"
        ],
        "notes": [
            ""
        ],
        "volume": "卷八百四十",
        "no#": 74
    },
    {
        "title": "謝中上人寄茶",
        "author": "齊己",
        "biography": "",
        "paragraphs": [
            "春山谷雨前，並手摘芳煙。綠嫩難盈籠，清和易晚天。",
            "且招鄰院客，試煮落花泉。地遠勞相寄，無來又來年。"
        ],
        "notes": [
            ""
        ],
        "volume": "卷八百四十",
        "no#": 75
    },
    {
        "title": "送節大德歸闕",
        "author": "齊己",
        "biography": "",
        "paragraphs": [
            "西京曾入內，東洛又朝天。聖上方虛席，僧中正乏賢。",
            "晨光金殿裏，紫氣玉簾前。知祝唐堯化，新恩異往年。"
        ],
        "notes": [
            ""
        ],
        "volume": "卷八百四十",
        "no#": 76
    },
    {
        "title": "覽清尚卷",
        "author": "齊己",
        "biography": "",
        "paragraphs": [
            "李洞僻相似，得詩先示師。鬼神迷去處，風日背吟時。",
            "格已搜清竭，名還著紫卑。從容味高作，翻為古人疑。"
        ],
        "notes": [
            ""
        ],
        "volume": "卷八百四十",
        "no#": 77
    },
    {
        "title": "荊門送晝公歸彭澤舊居",
        "author": "齊己",
        "biography": "",
        "paragraphs": [
            "彭澤舊居在，匡廬翠疊前。因思從楚寺，便附入吳船。",
            "岸繞春殘樹，江浮曉霽天。應過虎溪社，佇立想諸賢。"
        ],
        "notes": [
            ""
        ],
        "volume": "卷八百四十",
        "no#": 78
    }
]