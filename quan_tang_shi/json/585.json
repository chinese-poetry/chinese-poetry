[
    {
        "title": "皎皎詞",
        "author": "劉駕",
        "biography": "",
        "paragraphs": [
            "皎皎複皎皎，逢時即為好。高秋亦有花，不及當春草。",
            "班姬入後宮，飛燕舞東風。青娥中夜起，長歎月明裏。"
        ],
        "notes": [
            ""
        ],
        "volume": "卷五百八十五",
        "no#": 1
    },
    {
        "title": "長安旅舍紓情投先達",
        "author": "劉駕",
        "biography": "",
        "paragraphs": [
            "岐路不在地，馬蹄徒苦辛。上國聞姓名，不如山中人。",
            "大宅滿六街，此身入誰門。愁心日散亂，有似空中塵。",
            "白露下長安，百蟲鳴草根。方當秋賦日，卻憶歸山村。",
            "靜女頭欲白，良媒況我鄰。無令苦長歎，長歎銷人魂。"
        ],
        "notes": [
            ""
        ],
        "volume": "卷五百八十五",
        "no#": 2
    },
    {
        "title": "送友下第游雁門",
        "author": "劉駕",
        "biography": "",
        "paragraphs": [
            "相別灞水湄，夾水柳依依。我願醉如死，不見君去時。",
            "所詣星斗北，直行到猶遲。況複挈空囊，求人悲路岐。",
            "北門記室賢，愛我學古詩。待君如待我，此事固不疑。",
            "雁門春色外，四月雁未歸。主人拂金台，延客夜開扉。",
            "舒君鬱鬱懷，飲彼白玉卮。若不化女子，功名豈無期。"
        ],
        "notes": [
            ""
        ],
        "volume": "卷五百八十五",
        "no#": 3
    },
    {
        "title": "讀史",
        "author": "劉駕",
        "biography": "",
        "paragraphs": [
            "平地見天涯，登高天更遠。功名及所望，岐路又滿眼。",
            "萬金買園林，千金修池館。他人厭遊覽，身獨戀軒冕。",
            "唯有漢二疏，應覺還家晚。"
        ],
        "notes": [
            ""
        ],
        "volume": "卷五百八十五",
        "no#": 4
    },
    {
        "title": "反賈客樂",
        "author": "劉駕",
        "biography": "",
        "paragraphs": [
            "無言賈客樂，賈客多無墓。行舟觸風浪，盡入魚腹去。",
            "農夫更苦辛，所以羨爾身。"
        ],
        "notes": [
            ""
        ],
        "volume": "卷五百八十五",
        "no#": 5
    },
    {
        "title": "送李垣先輩歸嵩少舊居",
        "author": "劉駕",
        "biography": "",
        "paragraphs": [
            "高秋灞滻路，遊子多慘戚。君於此地行，獨似尋春色。",
            "文章滿人口，高第非苟得。要路在長安，歸山卻為客。",
            "□□□□□，狂歌罷歎息。我豈無故山，千里同外國。"
        ],
        "notes": [
            ""
        ],
        "volume": "卷五百八十五",
        "no#": 6
    },
    {
        "title": "苦寒吟",
        "author": "劉駕",
        "biography": "",
        "paragraphs": [
            "百泉凍皆咽，我吟寒更切。半夜倚喬松，不覺滿衣雪。",
            "竹竿有甘苦，我愛抱苦節。鳥聲有悲歡，我愛口流血。",
            "潘生若解吟，更早生白髮。"
        ],
        "notes": [
            ""
        ],
        "volume": "卷五百八十五",
        "no#": 7
    },
    {
        "title": "上巳日",
        "author": "劉駕",
        "biography": "",
        "paragraphs": [
            "上巳曲江濱，喧于市朝路。相尋不見者，此地皆相遇。",
            "日光去此遠，翠幕張如霧。何事歡娛中，易覺春城暮。",
            "物情重此節，不是愛芳樹。明日花更多，何人肯回顧。"
        ],
        "notes": [
            ""
        ],
        "volume": "卷五百八十五",
        "no#": 8
    },
    {
        "title": "春台",
        "author": "劉駕",
        "biography": "",
        "paragraphs": [
            "臺上樹陰合，台前流水多。青春不出門，坐見野田花。",
            "誰能學公子，走馬逐香車。六街塵滿衣，鼓絕方還家。"
        ],
        "notes": [
            ""
        ],
        "volume": "卷五百八十五",
        "no#": 9
    },
    {
        "title": "釣台懷古",
        "author": "劉駕",
        "biography": "",
        "paragraphs": [
            "澄流可濯纓，嚴子但垂綸。孤坐九層石，遠笑清渭濱。",
            "潛龍飛上天，四海豈無雲。清氣不零雨，安使洗塵氛。",
            "我來吟高風，仿佛見斯人。江月尚皎皎，江石亦磷磷。",
            "如何台下路，明日又迷津。"
        ],
        "notes": [
            ""
        ],
        "volume": "卷五百八十五",
        "no#": 10
    },
    {
        "title": "勵志",
        "author": "劉駕",
        "biography": "",
        "paragraphs": [
            "白髮豈有情，貴賤同日生。二輪不暫駐，似趁長安程。",
            "前堂吹參差，不作緱山聲。後園植木槿，月照無餘英。",
            "及時立功德，身後猶光明。仲尼亦為土，魯人焉敢耕。"
        ],
        "notes": [
            ""
        ],
        "volume": "卷五百八十五",
        "no#": 11
    },
    {
        "title": "桑婦",
        "author": "劉駕",
        "biography": "",
        "paragraphs": [
            "牆下桑葉盡，春蠶半未老。城南路迢迢，今日起更早。",
            "四鄰無去伴，醉臥青樓曉。妾顏不如誰，所貴守婦道。",
            "一春常在樹，自覺身如鳥。歸來見小姑，新妝弄百草。"
        ],
        "notes": [
            ""
        ],
        "volume": "卷五百八十五",
        "no#": 12
    },
    {
        "title": "上馬歎",
        "author": "劉駕",
        "biography": "",
        "paragraphs": [
            "羸馬行遲遲，頑童去我遠。時時一回顧，不覺白日晚。",
            "路傍豪家宅，樓上紅妝滿。十月庭花開，花前吹玉管。",
            "君當未貴日，豈不常屯蹇。如何見布衣，忽若塵入眼。",
            "布衣豈常賤，世事車輪轉。"
        ],
        "notes": [
            ""
        ],
        "volume": "卷五百八十五",
        "no#": 13
    },
    {
        "title": "唐樂府十首：送征夫",
        "author": "劉駕",
        "biography": "",
        "paragraphs": [
            "昔送征夫苦，今送征夫樂。寒衣縱攜去，應向歸時著。",
            "天子待功成，別造淩煙閣。"
        ],
        "notes": [
            ""
        ],
        "volume": "卷五百八十五",
        "no#": 14
    },
    {
        "title": "唐樂府十首：輸者謳",
        "author": "劉駕",
        "biography": "",
        "paragraphs": [
            "挽粟上高山，高山若平地。力盡心不怨，同我家私事。",
            "去者不遑寧，歸者唱歌行。相逢古城下，立語天未明。",
            "一身遠出塞，十口無稅征。"
        ],
        "notes": [
            ""
        ],
        "volume": "卷五百八十五",
        "no#": 15
    },
    {
        "title": "唐樂府十首：吊西人",
        "author": "劉駕",
        "biography": "",
        "paragraphs": [
            "河湟父老地，盡知歸明主。將軍入空城，城下吊黃土。",
            "所願邊人耕，歲歲生禾黍。"
        ],
        "notes": [
            ""
        ],
        "volume": "卷五百八十五",
        "no#": 16
    },
    {
        "title": "唐樂府十首：邊軍過",
        "author": "劉駕",
        "biography": "",
        "paragraphs": [
            "城前兵馬過，城裏人高臥。官家自供給，畏我田產破。",
            "健兒食肥肉，戰馬食新穀。食飽物有餘，所恨無兩腹。",
            "草青見軍過，草白見軍回。軍回人更多，盡系西戎來。"
        ],
        "notes": [
            ""
        ],
        "volume": "卷五百八十五",
        "no#": 17
    },
    {
        "title": "唐樂府十首：望歸馬",
        "author": "劉駕",
        "biography": "",
        "paragraphs": [
            "東人望歸馬，馬歸蓮峰下。蓮峰與地平，亦不更徵兵。"
        ],
        "notes": [
            ""
        ],
        "volume": "卷五百八十五",
        "no#": 18
    },
    {
        "title": "唐樂府十首：祝河水",
        "author": "劉駕",
        "biography": "",
        "paragraphs": [
            "河水清彌彌，照見遠樹枝。征人不飲馬，再拜祝馮夷。",
            "從今億萬歲，不見河濁時。"
        ],
        "notes": [
            ""
        ],
        "volume": "卷五百八十五",
        "no#": 19
    },
    {
        "title": "唐樂府十首：田西邊",
        "author": "劉駕",
        "biography": "",
        "paragraphs": [
            "刀劍作鋤犁，耕田古城下。高秋禾黍多，無地放羊馬。"
        ],
        "notes": [
            ""
        ],
        "volume": "卷五百八十五",
        "no#": 20
    },
    {
        "title": "唐樂府十首：昆山",
        "author": "劉駕",
        "biography": "",
        "paragraphs": [
            "肯時玉為寶，昆山過不得。今時玉為塵，昆山入中國。",
            "白玉尚如塵，誰肯愛金銀。"
        ],
        "notes": [
            ""
        ],
        "volume": "卷五百八十五",
        "no#": 21
    },
    {
        "title": "唐樂府十首：樂邊人",
        "author": "劉駕",
        "biography": "",
        "paragraphs": [
            "在鄉身亦勞，在邊腹亦飽。父兄若一處，任向邊頭老。"
        ],
        "notes": [
            ""
        ],
        "volume": "卷五百八十五",
        "no#": 22
    },
    {
        "title": "唐樂府十首：獻賀觴",
        "author": "劉駕",
        "biography": "",
        "paragraphs": [
            "莫但取河湟，河湟非邊疆。願今日入處，亦似天中央。",
            "天子壽萬歲，再拜獻此觴。"
        ],
        "notes": [
            ""
        ],
        "volume": "卷五百八十五",
        "no#": 23
    },
    {
        "title": "且可憐行",
        "author": "劉駕",
        "biography": "",
        "paragraphs": [
            "園中花自早，不信外無花。良人未朝去，先出登香車。",
            "□□五□輪，滿城聞嘔啞。侍兒衣各別，頭上金雀多。",
            "只是一家人，路人疑千家。過後香滿陌，直到春日斜。",
            "今朝且可憐，莫問久如何。"
        ],
        "notes": [
            ""
        ],
        "volume": "卷五百八十五",
        "no#": 24
    },
    {
        "title": "築臺詞",
        "author": "劉駕",
        "biography": "",
        "paragraphs": [
            "前杵與後杵，築城聲不住。我願築更高，得見秦皇墓。"
        ],
        "notes": [
            ""
        ],
        "volume": "卷五百八十五",
        "no#": 25
    },
    {
        "title": "鄰女",
        "author": "劉駕",
        "biography": "",
        "paragraphs": [
            "君嫌鄰女醜，取婦他鄉縣。料嫁與君人，亦為鄰所賤。",
            "菖蒲花可貴，只為人難見。"
        ],
        "notes": [
            ""
        ],
        "volume": "卷五百八十五",
        "no#": 26
    },
    {
        "title": "山中夜坐",
        "author": "劉駕",
        "biography": "",
        "paragraphs": [
            "半夜山雨過，起來滿山月。落盡醉處花，荒溝水決決。",
            "愴然惜春去，似與故人別。誰遣我多情，壯年無鬢髮。"
        ],
        "notes": [
            ""
        ],
        "volume": "卷五百八十五",
        "no#": 27
    },
    {
        "title": "秦娥",
        "author": "劉駕",
        "biography": "",
        "paragraphs": [
            "秦娥十四五，面白於指爪。羞人夜采桑，驚起戴勝鳥。"
        ],
        "notes": [
            ""
        ],
        "volume": "卷五百八十五",
        "no#": 28
    },
    {
        "title": "牧童",
        "author": "劉駕",
        "biography": "",
        "paragraphs": [
            "牧童見客拜，山果懷中落。晝日驅牛歸，前溪風雨惡。"
        ],
        "notes": [
            ""
        ],
        "volume": "卷五百八十五",
        "no#": 29
    },
    {
        "title": "古出塞",
        "author": "劉駕",
        "biography": "",
        "paragraphs": [
            "胡風不開花，四氣多作雪。北人尚凍死，況我本南越。",
            "古來犬羊地，巡狩無遺轍。九土耕不盡，武皇猶征伐。",
            "中天有高閣，圖畫何時歇。坐恐塞上山，低於沙中骨。"
        ],
        "notes": [
            ""
        ],
        "volume": "卷五百八十五",
        "no#": 30
    },
    {
        "title": "寄遠",
        "author": "劉駕",
        "biography": "",
        "paragraphs": [
            "雪花豈結子，徒滿連理枝。嫁作征人妻，不得長相隨。",
            "去年君點行，賤妾是新姬。別早見未熟，入夢無定姿。",
            "悄悄空閨中，蛩聲繞羅幃。得書喜猶甚，況複見君時。"
        ],
        "notes": [
            ""
        ],
        "volume": "卷五百八十五",
        "no#": 31
    },
    {
        "title": "下第後屏居長安，書懷寄太原從事",
        "author": "劉駕",
        "biography": "",
        "paragraphs": [
            "刖足豈更長，良工隔千里。故山彭蠡上，歸夢向汾水。",
            "低摧神氣盡，僮僕心亦恥。未達誰不然，達者心思此。",
            "行年忽已壯，去老年更幾。功名生不彰，身歿豈為鬼。",
            "才看芳草歇，即歎涼風起。匹馬未來期，嘶聲尚在耳。"
        ],
        "notes": [
            ""
        ],
        "volume": "卷五百八十五",
        "no#": 32
    },
    {
        "title": "早行",
        "author": "劉駕",
        "biography": "",
        "paragraphs": [
            "馬上續殘夢，馬嘶時複驚。心孤多所虞，僮僕近我行。",
            "棲禽未分散，落月照古城。莫羨居者閑，塚邊人已耕。"
        ],
        "notes": [
            ""
        ],
        "volume": "卷五百八十五",
        "no#": 33
    },
    {
        "title": "青門路",
        "author": "劉駕",
        "biography": "",
        "paragraphs": [
            "青門有歸路，坦坦高槐下。貧賤自恥歸，此地誰留我。",
            "門開送客去，落日懶回馬。旅食帝城中，不如遠遊者。",
            "舟成於陸地，風水終相假。吾道諒如斯，立身無苟且。"
        ],
        "notes": [
            ""
        ],
        "volume": "卷五百八十五",
        "no#": 34
    },
    {
        "title": "效古",
        "author": "劉駕",
        "biography": "",
        "paragraphs": [
            "融融芳景和，杳杳春日斜。嬌嬈不自持，清唱嚬雙蛾。",
            "終曲翻成泣，新人下香車。新人且莫喜，故人曾如此。",
            "燕趙猶生女，郎豈有終始。"
        ],
        "notes": [
            ""
        ],
        "volume": "卷五百八十五",
        "no#": 35
    },
    {
        "title": "戰城南",
        "author": "劉駕",
        "biography": "",
        "paragraphs": [
            "城南征戰多，城北無饑鴉。白骨馬蹄下，誰言皆有家。",
            "城前水聲苦，倏忽流萬古。莫爭城外城，城裏終閑土。"
        ],
        "notes": [
            ""
        ],
        "volume": "卷五百八十五",
        "no#": 36
    },
    {
        "title": "曲江春霽",
        "author": "劉駕",
        "biography": "",
        "paragraphs": [
            "宿雨洗秦樹，舊花如新開。池邊草未幹，日照人馬來。",
            "馬蹄踏流水，漸漸成塵埃。鴛鴦不敢下，飛繞岸東西。",
            "此地喧仍舊，歸人亦滿街。"
        ],
        "notes": [
            ""
        ],
        "volume": "卷五百八十五",
        "no#": 37
    },
    {
        "title": "贈先達",
        "author": "劉駕",
        "biography": "",
        "paragraphs": [
            "終南蒼翠好，未必如故山。心期在榮名，三載居長安。",
            "昔蒙大雅匠，勉我工五言。業成時不重，辛苦只自憐。",
            "皎皎機上絲，盡作秦箏弦。貧女皆罷織，富人豈不寒。",
            "驚風起長波，浩浩何時還。待君當要路，一指王化源。"
        ],
        "notes": [
            ""
        ],
        "volume": "卷五百八十五",
        "no#": 38
    },
    {
        "title": "有感",
        "author": "劉駕",
        "biography": "",
        "paragraphs": [
            "弓劍不自行，難引河湟思。將軍半夜飲，十裏聞歌吹。",
            "高門幾世宅，舞袖仍新賜。誰遣一書來，燈前問邊事。"
        ],
        "notes": [
            ""
        ],
        "volume": "卷五百八十五",
        "no#": 39
    },
    {
        "title": "姑蘇台",
        "author": "劉駕",
        "biography": "",
        "paragraphs": [
            "勾踐飲膽日，吳酒正滿杯。笙歌入海雲，聲自姑蘇來。",
            "西施舞初罷，侍兒整金釵。眾女不敢妒，自比泉下泥。",
            "越鼓聲騰騰，吳天隔塵埃。難將甬東地，更學會稽棲。",
            "霸跡一朝盡，草中棠梨開。"
        ],
        "notes": [
            ""
        ],
        "volume": "卷五百八十五",
        "no#": 40
    },
    {
        "title": "豪家",
        "author": "劉駕",
        "biography": "",
        "paragraphs": [
            "九陌槐葉盡，青春在豪家。嬌鶯不出城，長宿庭上花。",
            "高樓登夜半，已見南山多。恩深勢自然，不是愛驕奢。"
        ],
        "notes": [
            ""
        ],
        "volume": "卷五百八十五",
        "no#": 41
    },
    {
        "title": "山中有招",
        "author": "劉駕",
        "biography": "",
        "paragraphs": [
            "朗朗山月出，塵中事由生。人心雖不閑，九陌夜無行。",
            "學古以求聞，有如石上耕。齊薑早作婦，豈識閨中情。",
            "何如此幽居，地僻人不爭。嘉樹自昔有，茅屋因我成。",
            "取薪不出門，采藥於前庭。春花雖無種，枕席芙蓉馨。",
            "君來食葵藿，天爵豈不榮。"
        ],
        "notes": [
            ""
        ],
        "volume": "卷五百八十五",
        "no#": 42
    },
    {
        "title": "空城雀",
        "author": "劉駕",
        "biography": "",
        "paragraphs": [
            "饑啄空城土，莫近太倉粟。一粒未充腸，卻入公子腹。",
            "且吊城上骨，幾曾害爾族。不聞莊辛語，今日寒蕪綠。"
        ],
        "notes": [
            ""
        ],
        "volume": "卷五百八十五",
        "no#": 43
    },
    {
        "title": "馮叟居",
        "author": "劉駕",
        "biography": "",
        "paragraphs": [
            "天作馮叟居，山僧尚嫌僻。開門因兩樹，結宇倚翠壁。",
            "溪南有微徑，時遇采芝客。往往白雲生，對面千里隔。",
            "機忘若僮僕，常與猿鳥劇。曬藥上小峰，庭深無日色。",
            "自忘歸鄉里，不見新舊戚。累累子孫墓，秋風吹古柏。"
        ],
        "notes": [
            ""
        ],
        "volume": "卷五百八十五",
        "no#": 44
    },
    {
        "title": "醒後",
        "author": "劉駕",
        "biography": "",
        "paragraphs": [
            "醉臥芳草間，酒醒日落後。壺觴半傾覆，客去應已久。",
            "不記折花時，何得花在手。"
        ],
        "notes": [
            ""
        ],
        "volume": "卷五百八十五",
        "no#": 45
    },
    {
        "title": "棄婦",
        "author": "劉駕",
        "biography": "",
        "paragraphs": [
            "回車在門前，欲上心更悲。路傍見花發，似妾初嫁時。",
            "養蠶已成繭，織素猶在機。新人應笑此，何如畫蛾眉。",
            "昨日惜紅顏，今日畏老遲。良媒去不遠，此恨今告誰。"
        ],
        "notes": [
            ""
        ],
        "volume": "卷五百八十五",
        "no#": 46
    },
    {
        "title": "送李殷游邊",
        "author": "劉駕",
        "biography": "",
        "paragraphs": [
            "十年夢相識，一覯俄遠別。征駕在我傍，草草意難說。",
            "君居洞庭日，詩句滿魏闕。如何萬里來，青桂看人折。",
            "行裝不及備，西去偶然訣。孟夏出都門，紅塵客衣熱。",
            "荒城見羊馬，野館具薇蕨。邊境漸無虞，旅宿常待月。",
            "西園置酒地，日夕簪裾列。壯志安可留，槐花樽前發。"
        ],
        "notes": [
            ""
        ],
        "volume": "卷五百八十五",
        "no#": 47
    },
    {
        "title": "江村",
        "author": "劉駕",
        "biography": "",
        "paragraphs": [
            "江水灌稻田，饑年稻亦熟。舟中愛桑麻，日午因成宿。",
            "相承幾十代，居止連茅屋。四鄰不相離，安肯去骨肉。",
            "書生說太苦，客路常在目。縱使富貴還，交親幾墳綠。"
        ],
        "notes": [
            ""
        ],
        "volume": "卷五百八十五",
        "no#": 48
    },
    {
        "title": "出門",
        "author": "劉駕",
        "biography": "",
        "paragraphs": [
            "出門羨他人，奔走如得塗。翻思他人意，與我或不殊。",
            "以茲聊自安，默默行九衢。生計逐羸馬，每出似移居。",
            "客從我鄉來，但得鄰里書。田園幾換主，夢歸猶荷鋤。",
            "進猶希萬一，退複何所如。況今辟公道，安得不躊躇。"
        ],
        "notes": [
            ""
        ],
        "volume": "卷五百八十五",
        "no#": 49
    },
    {
        "title": "別道者",
        "author": "劉駕",
        "biography": "",
        "paragraphs": [
            "自君入城市，北邙無新墳。始信壺中藥，不落白楊根。",
            "如何忽告歸，蕣華還笑人。玉笙無遺音，悵望緱嶺雲。"
        ],
        "notes": [
            ""
        ],
        "volume": "卷五百八十五",
        "no#": 50
    },
    {
        "title": "蘭昌宮",
        "author": "劉駕",
        "biography": "",
        "paragraphs": [
            "宮蘭非瑤草，安得春長在。回首春又歸，翠華不能待。",
            "悲風生輦路，山川寂已晦。邊恨在行人，行人無盡歲。"
        ],
        "notes": [
            ""
        ],
        "volume": "卷五百八十五",
        "no#": 51
    },
    {
        "title": "送友人擢第東歸",
        "author": "劉駕",
        "biography": "",
        "paragraphs": [
            "同家楚天南，相識秦雲西。古來懸弧義，豈顧子與妻。",
            "攜手踐名場，正遇公道開。君榮我雖黜，感恩同所懷。",
            "有馬不復羸，有奴不復饑。灞岸秋草綠，卻是還家時。",
            "青門一瓢空，分手去遲遲。期君轍未平，我車繼東歸。"
        ],
        "notes": [
            ""
        ],
        "volume": "卷五百八十五",
        "no#": 52
    },
    {
        "title": "久客",
        "author": "劉駕",
        "biography": "",
        "paragraphs": [
            "久客心易足，主人有餘力。如何昨宵夢，到曉家山色。",
            "南音入誰耳，曲盡頭自白。"
        ],
        "notes": [
            ""
        ],
        "volume": "卷五百八十五",
        "no#": 53
    },
    {
        "title": "秋夕",
        "author": "劉駕",
        "biography": "",
        "paragraphs": [
            "促織燈下吟，燈光冷于水。鄉魂坐中去，倚壁身如死。",
            "求名為骨肉，骨肉萬餘裏。富貴在何時，離別今如此。",
            "出門長歎息，月白西風起。"
        ],
        "notes": [
            ""
        ],
        "volume": "卷五百八十五",
        "no#": 54
    },
    {
        "title": "效陶",
        "author": "劉駕",
        "biography": "",
        "paragraphs": [
            "兩曜無停馭，蓬壺應有墓。何況北邙山，只近市朝路。",
            "大恢生死網，飛走無逃處。白髮忽已新，紅顏豈如故。",
            "我有杯中物，可以消萬慮。醉舞日婆娑，誰能記朝暮。",
            "如求神仙藥，階下亦種黍。但使長兀然，始見天地祖。"
        ],
        "notes": [
            ""
        ],
        "volume": "卷五百八十五",
        "no#": 55
    },
    {
        "title": "長門怨",
        "author": "劉駕",
        "biography": "",
        "paragraphs": [
            "禦泉長繞鳳凰樓，只是恩波別處流。",
            "閑揲舞衣歸未得，夜來砧杵六宮秋。"
        ],
        "notes": [
            ""
        ],
        "volume": "卷五百八十五",
        "no#": 56
    },
    {
        "title": "苦寒行",
        "author": "劉駕",
        "biography": "",
        "paragraphs": [
            "嚴寒動八荒，刺刺無休時。陽烏不自暖，雪壓扶桑枝。",
            "歲暮寒益壯，青春安得歸。朔雁到南海，越禽何處飛。",
            "誰言貧士歎，不為身無衣。"
        ],
        "notes": [
            ""
        ],
        "volume": "卷五百八十五",
        "no#": 57
    },
    {
        "title": "琪樹下因吟六韻呈先達者",
        "author": "劉駕",
        "biography": "",
        "paragraphs": [
            "舉世愛嘉樹，此樹何人識。清秋遠山意，偶向亭際得。",
            "奇柯交若鬥，珍葉密如織。塵中尚青蔥，更想塵外色。",
            "所宜巢三鳥，影入瑤池碧。移根豈無時，一問紫煙客。"
        ],
        "notes": [
            ""
        ],
        "volume": "卷五百八十五",
        "no#": 58
    },
    {
        "title": "送人登第東歸",
        "author": "劉駕",
        "biography": "",
        "paragraphs": [
            "學古既到古，反求鑒者難。見詩未識君，疑生建安前。",
            "海畔豈無家，終難成故山。得失雖由命，世途多險艱。",
            "我皇追古風，文柄付大賢。此時如為君，果在甲科間。",
            "晚達多早貴，舉世咸為然。一夕顏卻少，雖病心且安。",
            "所居似清明，冷灶起新煙。高情懶行樂，花盛僕馬前。",
            "歸程不淹留，指期到田園。香醪四鄰熟，霜橘千株繁。",
            "肯憶長安夜，論詩風雪寒。"
        ],
        "notes": [
            ""
        ],
        "volume": "卷五百八十五",
        "no#": 59
    },
    {
        "title": "賈客詞",
        "author": "劉駕",
        "biography": "",
        "paragraphs": [
            "賈客燈下起，猶言發已遲。高山有疾路，暗行終不疑。",
            "寇盜伏其路，猛獸來相追。金玉四散去，空囊委路岐。",
            "揚州有大宅，白骨無地歸。少婦當此日，對鏡弄花枝。"
        ],
        "notes": [
            ""
        ],
        "volume": "卷五百八十五",
        "no#": 60
    },
    {
        "title": "塞下曲",
        "author": "劉駕",
        "biography": "",
        "paragraphs": [
            "勒兵遼水邊，風急卷旌旃。絕塞陰無草，平沙去盡天。",
            "下營看鬥建，傳號信狼煙。聖代書青史，當時破虜年。"
        ],
        "notes": [
            ""
        ],
        "volume": "卷五百八十五",
        "no#": 61
    },
    {
        "title": "春夜二首",
        "author": "劉駕",
        "biography": "",
        "paragraphs": [
            "一別杜陵歸未期，只憑魂夢接親知。",
            "近來欲睡兼難睡，夜夜夜深聞子規。",
            "幾歲干戈阻路岐，憶山心切與心違。",
            "時難何處披衷抱，日日日斜空醉歸。"
        ],
        "notes": [
            ""
        ],
        "volume": "卷五百八十五",
        "no#": 62
    },
    {
        "title": "郪中感懷",
        "author": "劉駕",
        "biography": "",
        "paragraphs": [
            "頃年曾住此中來，今日重遊事可哀。",
            "憶得幾家歡宴處，家家家業盡成灰。"
        ],
        "notes": [
            ""
        ],
        "volume": "卷五百八十五",
        "no#": 63
    },
    {
        "title": "曉登迎春閣",
        "author": "劉駕",
        "biography": "",
        "paragraphs": [
            "未櫛憑欄眺錦城，煙籠萬井二江明。",
            "香風滿閣花滿樹，樹樹樹梢啼曉鶯。"
        ],
        "notes": [
            ""
        ],
        "volume": "卷五百八十五",
        "no#": 64
    },
    {
        "title": "白髭",
        "author": "劉駕",
        "biography": "",
        "paragraphs": [
            "到處逢人求至藥，幾回染了又成絲。",
            "素絲易染髭難染，墨翟當年合泣髭。"
        ],
        "notes": [
            ""
        ],
        "volume": "卷五百八十五",
        "no#": 65
    },
    {
        "title": "送盧使君赴夔州",
        "author": "劉駕",
        "biography": "",
        "paragraphs": [
            "鐃管隨征旆，高秋上遠巴。白波連霧雨，青壁斷蒹葭。",
            "憑幾雙瞳靜，登樓萬井斜。政成知俗變，當應畫輪車。"
        ],
        "notes": [
            ""
        ],
        "volume": "卷五百八十五",
        "no#": 66
    },
    {
        "title": "望月",
        "author": "劉駕",
        "biography": "",
        "paragraphs": [
            "清秋新霽與君同，江上高樓倚碧空。",
            "酒盡露零賓客散，更更更漏月明中。"
        ],
        "notes": [
            ""
        ],
        "volume": "卷五百八十五",
        "no#": 67
    },
    {
        "title": "古意",
        "author": "劉駕",
        "biography": "",
        "paragraphs": [
            "蒲帆出浦去，但見浦邊樹。不如馬行郎，馬跡猶在路。",
            "大舟不相載，買宅令委住。莫道留金多，本非愛郎富。"
        ],
        "notes": [
            ""
        ],
        "volume": "卷五百八十五",
        "no#": 68
    }
]