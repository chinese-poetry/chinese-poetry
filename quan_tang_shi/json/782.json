[
    {
        "title": "禁中春松",
        "author": "員南溟",
        "biography": "",
        "paragraphs": [
            "鬱鬱貞松樹，陰陰在紫宸。蔥蘢偏近日，青翠更宜春。",
            "雅韻風來起，輕煙霽後新。葉深棲語鶴，枝亞拂朝臣。",
            "全節長依地，淩雲欲致身。山苗蔭不得，生植荷陶鈞。"
        ],
        "notes": [
            ""
        ],
        "volume": "卷七百八十二",
        "no#": 1
    },
    {
        "title": "玉燭",
        "author": "員南溟",
        "biography": "",
        "paragraphs": [
            "曆象璿璣正，休征玉燭明。四時佳氣滿，五緯太階平。",
            "律呂風光至，煙雲瑞色呈。年和知歲稔，道泰喜秋成。",
            "寰海皇恩被，乾坤至化清。自憐同野老，帝力詎能名。"
        ],
        "notes": [
            ""
        ],
        "volume": "卷七百八十二",
        "no#": 2
    },
    {
        "title": "文宣王廟古松",
        "author": "李胄",
        "biography": "",
        "paragraphs": [
            "列植成均裏，分行古廟前。陰森非一日，蒼翠自何年。",
            "寒影煙霜暗，晨光枝葉妍。近簷陰更靜，臨砌色相鮮。",
            "每愧聞鐘磬，多慚接豆籩。更宜教胄子，於此學貞堅。"
        ],
        "notes": [
            ""
        ],
        "volume": "卷七百八十二",
        "no#": 3
    },
    {
        "title": "華林園早梅",
        "author": "鄭述誠",
        "biography": "",
        "paragraphs": [
            "曉日東樓路，林端見早梅。獨淩寒氣發，不逐眾花開。",
            "素彩風前豔，韶光雪後催。蕊香沾紫陌，枝亞拂青苔。",
            "止渴曾為用，和羹舊有才。含情欲攀折，瞻望幾裴回。"
        ],
        "notes": [
            ""
        ],
        "volume": "卷七百八十二",
        "no#": 4
    },
    {
        "title": "龍池春草",
        "author": "宋迪",
        "biography": "",
        "paragraphs": [
            "鳳闕韶光遍，龍池草色勻。煙波全讓綠，堤柳不爭新。",
            "翻葉迎紅日，飄香借白蘋。幽姿偏占暮，芳意欲留春。",
            "已勝生金埒，長思藉玉輪。翠華如見幸，正好及茲辰。"
        ],
        "notes": [
            ""
        ],
        "volume": "卷七百八十二",
        "no#": 5
    },
    {
        "title": "龍池春草",
        "author": "萬俟造",
        "biography": "",
        "paragraphs": [
            "暖積龍池綠，晴連御苑春。迎風莖未偃，裛露色猶新。",
            "苒苒分階砌，離離雜荇蘋。細叢依遠渚，疏影落輕淪。",
            "遲引縈花蝶，偏宜拾翠人。那憐獻賦者，惆悵惜茲辰。"
        ],
        "notes": [
            ""
        ],
        "volume": "卷七百八十二",
        "no#": 6
    },
    {
        "title": "貢院樓北新栽小松",
        "author": "錢眾仲",
        "biography": "",
        "paragraphs": [
            "愛此淩霜操，移來獨佔春。貞心初得地，勁節始依人。",
            "籠月煙猶薄，當軒色轉新。枝低無宿羽，葉靜不留塵。",
            "每與芝蘭近，常慚雨露均。幸因逢顧盼，生植及茲辰。"
        ],
        "notes": [
            ""
        ],
        "volume": "卷七百八十二",
        "no#": 7
    },
    {
        "title": "玉壺冰",
        "author": "錢眾仲",
        "biography": "",
        "paragraphs": [
            "冬律初陰結，寒冰貯玉壺。霜姿雖異稟，虹氣亦相符。",
            "對月光宜並，臨池影不孤。貞堅方共濟，同處豈殊途。",
            "色瑩連城璧，形分照乘珠。提攜今在此，抱素節寧渝。"
        ],
        "notes": [
            ""
        ],
        "volume": "卷七百八十二",
        "no#": 8
    },
    {
        "title": "潘安仁戴星看河陽花發",
        "author": "呂敞",
        "biography": "",
        "paragraphs": [
            "行春潘令至，勤恤戴星光。為政宵忘寢，臨人俗冀康。",
            "曉花迎徑發，新蕊滿城香。秀色沾輕露，鮮輝麗早陽。",
            "津橋見來往，空霧拂衣裳。桃李今無數，從茲願比方。"
        ],
        "notes": [
            ""
        ],
        "volume": "卷七百八十二",
        "no#": 9
    },
    {
        "title": "龜茲聞鶯",
        "author": "呂敞",
        "biography": "",
        "paragraphs": [
            "邊樹正參差，新鶯複陸離。嬌非胡俗變，啼是漢音移。",
            "繡羽花間覆，繁聲風外吹。人言曾不辨，鳥語卻相知。",
            "出谷情何寄，遷喬義取斯。今朝鄉陌伴，幾處坐高枝。"
        ],
        "notes": [
            ""
        ],
        "volume": "卷七百八十二",
        "no#": 10
    },
    {
        "title": "好鳥鳴高枝",
        "author": "鄭袞",
        "biography": "",
        "paragraphs": [
            "養翮非無待，遷喬信自卑。影高遲日度，聲遠好風隨。",
            "雲拂千尋直，花催百囀奇。驚人時向晚，求友聽應知。",
            "委質經三歲，先鳴在一枝。上林如可托，弱羽願差池。"
        ],
        "notes": [
            ""
        ],
        "volume": "卷七百八十二",
        "no#": 11
    },
    {
        "title": "金穀園花發懷古",
        "author": "張公乂",
        "biography": "",
        "paragraphs": [
            "今日春風至，花開石氏園。未全紅豔折，半與素光翻。",
            "點綴疏林遍，微明古徑繁。窺臨鶯欲語，寂寞李無言。",
            "穀變迷鋪錦，台餘認樹萱。川流人事共，千載竟誰論。"
        ],
        "notes": [
            ""
        ],
        "volume": "卷七百八十二",
        "no#": 12
    },
    {
        "title": "織鳥",
        "author": "張何",
        "biography": "",
        "paragraphs": [
            "季春三月裏，戴勝下桑來。映日華冠動，迎風繡羽開。",
            "候驚蠶事晚，織向女工裁。旅宿依花定，輕飛繞樹回。",
            "欲過高閣柳，更拂小庭梅。所寄一枝在，寧憂弋者猜。"
        ],
        "notes": [
            ""
        ],
        "volume": "卷七百八十二",
        "no#": 13
    },
    {
        "title": "出籠鶻",
        "author": "濮陽瓘",
        "biography": "",
        "paragraphs": [
            "玉鏃分花袖，金鈴出彩籠。搖心長捧日，逸翰鎮生風。",
            "一點青霄裏，千聲碧落中。星眸隨狡兔，霜爪落飛鴻。",
            "每念提攜力，常懷搏擊功。以君能惠好，不敢沒遙空。"
        ],
        "notes": [
            ""
        ],
        "volume": "卷七百八十二",
        "no#": 14
    },
    {
        "title": "試越裳貢白雉",
        "author": "王若岩",
        "biography": "",
        "paragraphs": [
            "素翟宛昭彰，遙遙自越裳。冰晴朝映日，玉羽夜含霜。",
            "歲月三年遠，山川九澤長。來從碧海路，入見白雲鄉。",
            "作瑞興周後，登歌美漢皇。朝天資孝理，惠化且無疆。"
        ],
        "notes": [
            ""
        ],
        "volume": "卷七百八十二",
        "no#": 15
    },
    {
        "title": "敕賜三相馬",
        "author": "張隨",
        "biography": "",
        "paragraphs": [
            "上苑驊騮出，中宮詔命傳。九天班錫禮，三相代勞年。",
            "顧主聲猶發，追風力正全。鳴珂龍闕下，噴玉鳳池前。",
            "四足疑雲滅，雙瞳比鏡懸。為因能致遠，今日表求賢。"
        ],
        "notes": [
            ""
        ],
        "volume": "卷七百八十二",
        "no#": 16
    },
    {
        "title": "河中獻捷",
        "author": "張隨",
        "biography": "",
        "paragraphs": [
            "叛將忘恩久，王師不戰通。凱歌千里內，喜氣二儀中。",
            "寇盡條山下，兵回漢苑東。將軍初執訊，明主欲論功。",
            "落日煙塵靜，寒郊壁壘空。蒼生幸無事，自此樂堯風。"
        ],
        "notes": [
            ""
        ],
        "volume": "卷七百八十二",
        "no#": 17
    },
    {
        "title": "天驥呈材",
        "author": "徐仁嗣",
        "biography": "",
        "paragraphs": [
            "至德符天道，龍媒應聖明。追風奇質異，噴玉彩毛輕。",
            "躞蹀形難狀，連拳勢乍呈。效材矜逸態，絕影表殊名。",
            "岐路寧辭遠，關山豈憚行。鹽車雖不駕，今日亦長鳴。"
        ],
        "notes": [
            ""
        ],
        "volume": "卷七百八十二",
        "no#": 18
    },
    {
        "title": "天驥呈材",
        "author": "盧征",
        "biography": "",
        "paragraphs": [
            "異產應堯年，龍媒順制牽。權奇初得地，躞蹀欲行天。",
            "詎假調金埒，寧須動玉鞭。嘶風深有戀，逐日定無前。",
            "周滿誇常馭，燕昭恨不傳。應知流赭汗，來自海西偏。"
        ],
        "notes": [
            ""
        ],
        "volume": "卷七百八十二",
        "no#": 19
    },
    {
        "title": "雪夜聽猿吟",
        "author": "顧偉",
        "biography": "",
        "paragraphs": [
            "寒岩飛暮雪，絕壁夜猿吟。歷歷和群雁，寥寥思客心。",
            "繞枝猶避箭，過嶺卻投林。風冷聲偏苦，山寒響更深。",
            "聽時無有定，靜裏固難尋。一宿扶桑月，聊看懷好音。"
        ],
        "notes": [
            ""
        ],
        "volume": "卷七百八十二",
        "no#": 20
    },
    {
        "title": "寒蟬樹",
        "author": "沈鵬",
        "biography": "",
        "paragraphs": [
            "一葉初飛日，寒蟬益易驚。入林慚織細，依樹愧身輕。",
            "大幹時容息，喬枝或借鳴。心由飲露靜，響為逐風清。",
            "忝有翩翾分，應憐嘒唳聲。不知微薄影，早晚掛緌纓。"
        ],
        "notes": [
            ""
        ],
        "volume": "卷七百八十二",
        "no#": 21
    },
    {
        "title": "臨川羨魚",
        "author": "薛少殷",
        "biography": "",
        "paragraphs": [
            "曾是歸家客，今年且未旋。游鱗方有待，織網豈能捐。",
            "向水煙波夕，吟風歲月遷。莓苔生古岸，葭菼變清川。",
            "不逐滄波叟，還宗內外篇。良辰難自擲，此日願忘筌。"
        ],
        "notes": [
            ""
        ],
        "volume": "卷七百八十二",
        "no#": 22
    },
    {
        "title": "臨川羨魚",
        "author": "張元正",
        "biography": "",
        "paragraphs": [
            "有客百愁侵，求魚正在今。廣川何渺漫，高岸幾登臨。",
            "風水甯相阻，煙霞豈憚深。不應同逐鹿，詎肯比從禽。",
            "結網非無力，忘筌自有心。永存芳餌在，佇立思沉沉。"
        ],
        "notes": [
            ""
        ],
        "volume": "卷七百八十二",
        "no#": 23
    }
]