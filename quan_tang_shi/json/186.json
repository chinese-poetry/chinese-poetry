[
    {
        "title": "擬古詩十二首",
        "author": "韋應物",
        "biography": "",
        "paragraphs": [
            "辭君遠行邁，飲此長恨端。已謂道裏遠，如何中險艱。",
            "流水赴大壑，孤雲還暮山。無情尚有歸，行子何獨難。",
            "驅車背鄉園，朔風卷行跡。嚴冬霜斷肌，日入不遑息。",
            "憂歡容發變，寒暑人事易。中心君詎知，冰玉徒貞白。",
            "黃鳥何關關，幽蘭亦靡靡。此時深閨婦，日照紗窗裏。",
            "娟娟雙青娥，微微啟玉齒。自惜桃李年，誤身遊俠子。",
            "無事久離別，不知今生死。",
            "峨峨高山巔，浼浼青川流。世人不自悟，馳謝如驚飍。",
            "百金非所重，厚意良難得。旨酒親與朋，芳年樂京國。",
            "京城繁華地，軒蓋淩晨出。垂楊十二衢，隱映金張室。",
            "漢宮南北對，飛觀齊白日。游泳屬芳時，平生自雲畢。",
            "綺樓何氛氳，朝日正杲杲。四壁含清風，丹霞射其牖。",
            "玉顏上哀囀，絕耳非世有。但感離恨情，不知誰家婦。",
            "孤雲忽無色，邊馬為回首。曲絕碧天高，餘聲散秋草。",
            "徘徊帷中意，獨夜不堪守。思逐朔風翔，一去千里道。",
            "嘉樹藹初綠，靡蕪葉幽芳。君子不在賞，寄之雲路長。",
            "路長信難越，惜此芳時歇。孤鳥去不還，緘情向天末。",
            "月滿秋夜長，驚鳥號北林。天河橫未落，斗柄當西南。",
            "寒蛩悲洞房，好鳥無遺音。商飆一夕至，獨宿懷重衾。",
            "舊交日千里，隔我浮與沉。人生豈草木，寒暑移此心。",
            "酒星非所酌，月桂不為食。虛薄空有名，為君長歎息。",
            "蘭蕙雖可懷，芳香與時息。豈如淩霜葉，歲暮藹顏色。",
            "折柔將有贈，延意千里客。草木知賤微，所貴寒不易。",
            "神州高爽地，遐瞰靡不通。寒月野無綠，寥寥天宇空。",
            "陰陽不停馭，貞脆各有終。汾沮何鄙儉，考盤何退窮。",
            "反志解牽局，無為尚勞躬。美人奪南國，一笑開芙蓉。",
            "清鏡理容發，褰簾出深重。豔曲呈皓齒，舞羅不堪風。",
            "慊慊情有待，贈芳為我容。可嗟青樓月，流影君帷中。",
            "春至林木變，洞房夕含清。單居誰能裁，好鳥對我鳴。",
            "良人久燕趙，新愛移平生。別時雙鴛綺，留此千恨情。",
            "碧草生舊跡，綠琴歇芳聲。思將魂夢歡，反側寐不成。",
            "攬衣迷所次，起望空前庭。孤影中自惻，不知雙涕零。",
            "秋天無留景，萬物藏光輝。落葉隨風起，愁人獨何依。",
            "華月屢圓缺，君還浩無期。如何雨絕天，一去音問違。",
            "有客天一方，寄我孤桐琴。迢迢萬里隔，托此傳幽音。",
            "冰霜中自結，龍鳳相與吟。弦以明直道，漆以固交深。",
            "白日淇上沒，空閨生遠愁。寸心不可限，淇水長悠悠。",
            "芳樹自妍芳，春禽自相求。徘徊東西廂，孤妾誰與儔。",
            "年華逐絲淚，一落俱不收。"
        ],
        "notes": [
            ""
        ],
        "volume": "卷一百八十六",
        "no#": 1
    },
    {
        "title": "雜體五首",
        "author": "韋應物",
        "biography": "",
        "paragraphs": [
            "沉沉匣中鏡，為此塵垢蝕。輝光何所如，月在雲中黑。",
            "南金既雕錯，鞶帶共輝飾。空存鑒物名，坐使妍蚩惑。",
            "美人竭肝膽，思照冰玉色。自非磨瑩工，日日空歎息。",
            "古宅集祆鳥，群號枯樹枝。黃昏窺人室，鬼物相與期。",
            "居人不安寢，搏擊思此時。豈無鷹與鸇，飽肉不肯飛。",
            "既乖逐鳥節，空養淩雲姿。孤負肉食恩，何異城上鴟。",
            "春羅雙鴛鴦，出自寒夜女。心精煙霧色，指曆千萬緒。",
            "長安貴豪家，妖豔不可數。裁此百日功，唯將一朝舞。",
            "舞罷複裁新，豈思勞者苦。",
            "同聲自相應，體質不必齊。誰知賈人鐸，能使大樂諧。",
            "鏗鏘發宮征，和樂變其哀。人神既昭享，鳳鳥亦下來。",
            "豈非至賤物，一奏升天階。物情苟有合，莫問玉與泥。",
            "碌碌荊山璞，卞和獻君門。荊璞非有求，和氏非有恩。",
            "所獻知國寶，至公不待言。是非吾欲默，此道今豈存。"
        ],
        "notes": [
            ""
        ],
        "volume": "卷一百八十六",
        "no#": 2
    },
    {
        "title": "與友生野飲效陶體",
        "author": "韋應物",
        "biography": "",
        "paragraphs": [
            "攜酒花林下，前有千載墳。于時不共酌，奈此泉下人。",
            "始自玩芳物，行當念徂春。聊舒遠世蹤，坐望還山雲。",
            "且遂一歡笑，焉知賤與貧。"
        ],
        "notes": [
            ""
        ],
        "volume": "卷一百八十六",
        "no#": 3
    },
    {
        "title": "效何水部二首",
        "author": "韋應物",
        "biography": "",
        "paragraphs": [
            "玉宇含清露，香籠散輕煙。應當結沉抱，難從茲夕眠。",
            "夕漏起遙恨，蟲響亂秋陰。反復相思字，中有故人心。"
        ],
        "notes": [
            ""
        ],
        "volume": "卷一百八十六",
        "no#": 4
    },
    {
        "title": "效陶彭澤",
        "author": "韋應物",
        "biography": "",
        "paragraphs": [
            "霜露悴百草，時菊獨妍華。物性有如此，寒暑其奈何。",
            "掇英泛濁醪，日入會田家。盡醉茅簷下，一生豈在多。"
        ],
        "notes": [
            ""
        ],
        "volume": "卷一百八十六",
        "no#": 5
    },
    {
        "title": "大樑亭會李四棲梧作",
        "author": "韋應物",
        "biography": "",
        "paragraphs": [
            "梁王昔愛才，千古化不泯。至今蓬池上，遠集八方賓。",
            "車馬平明合，城郭滿埃塵。逢君一相許，豈要平生親。",
            "入仕三十載，如何獨未伸。英聲久籍籍，台閣多故人。",
            "置酒發清彈，相與樂佳辰。孤亭得長望，白日下廣津。",
            "富貴良可取，朅來西入秦。秋風旦夕起，安得客梁陳。"
        ],
        "notes": [
            ""
        ],
        "volume": "卷一百八十六",
        "no#": 6
    },
    {
        "title": "燕李錄事",
        "author": "韋應物",
        "biography": "",
        "paragraphs": [
            "與君十五侍皇闈，曉拂爐煙上赤墀。花開漢苑經過處，",
            "此日相逢思舊日，一杯成喜亦成悲。"
        ],
        "notes": [
            ""
        ],
        "volume": "卷一百八十六",
        "no#": 7
    },
    {
        "title": "淮上喜會梁川故人",
        "author": "韋應物",
        "biography": "",
        "paragraphs": [
            "江漢曾為客，相逢每醉還。浮雲一別後，流水十年間。",
            "歡笑情如舊，蕭疏鬢已斑。何因北歸去，淮上對秋山。"
        ],
        "notes": [
            ""
        ],
        "volume": "卷一百八十六",
        "no#": 8
    },
    {
        "title": "揚州偶會前洛陽盧耿主簿",
        "author": "韋應物",
        "biography": "",
        "paragraphs": [
            "楚塞故人稀，相逢本不期。猶存袖裏字，忽怪鬢中絲。",
            "客舍盈樽酒，江行滿篋詩。更能連騎出，還似洛橋時。"
        ],
        "notes": [
            ""
        ],
        "volume": "卷一百八十六",
        "no#": 9
    },
    {
        "title": "賈常侍林亭燕集",
        "author": "韋應物",
        "biography": "",
        "paragraphs": [
            "高賢侍天陛，跡顯心獨幽。朱軒騖關右，池館在東周。",
            "繚繞接都城，氤氳望嵩丘。群公盡詞客，方駕永日遊。",
            "朝旦氣候佳，逍遙寫煩憂。綠林藹已布，華沼澹不流。",
            "沒露摘幽草，涉煙玩輕舟。圓荷既出水，廣廈可淹留。",
            "放神遺所拘，觥罰屢見酬。樂燕良未極，安知有沉浮。",
            "醉罷各雲散，何當複相求。"
        ],
        "notes": [
            ""
        ],
        "volume": "卷一百八十六",
        "no#": 10
    },
    {
        "title": "月下會徐十一草堂",
        "author": "韋應物",
        "biography": "",
        "paragraphs": [
            "空齋無一事，岸幘故人期。暫輟觀書夜，還題玩月詩。",
            "遠鐘高枕後，清露捲簾時。暗覺新秋近，殘河欲曙遲。"
        ],
        "notes": [
            ""
        ],
        "volume": "卷一百八十六",
        "no#": 11
    },
    {
        "title": "移疾會詩客元生與釋子法朗，因貽諸祠曹",
        "author": "韋應物",
        "biography": "",
        "paragraphs": [
            "對此嘉樹林，獨有戚戚顏。抱瘵知曠職，淹旬非樂閑。",
            "釋子來問訊，詩人亦扣關。道同意暫遣，客散疾徐還。",
            "園逕自幽靜，玄蟬噪其間。高窗瞰遠郊，暮色起秋山。",
            "英曹幸休暇，悢悢心所攀。"
        ],
        "notes": [
            ""
        ],
        "volume": "卷一百八十六",
        "no#": 12
    },
    {
        "title": "慈恩伽藍清會",
        "author": "韋應物",
        "biography": "",
        "paragraphs": [
            "素友俱薄世，屢招清景賞。鳴鐘悟音聞，宿昔心已往。",
            "重門相洞達，高宇亦遐朗。嵐嶺曉城分，清陰夏條長。",
            "氳氛芳台馥，蕭散竹池廣。平荷隨波泛，回飆激林響。",
            "蔬食遵道侶，泊懷遺滯想。何彼塵昏人，區區在天壤。"
        ],
        "notes": [
            ""
        ],
        "volume": "卷一百八十六",
        "no#": 13
    },
    {
        "title": "夜偶詩客操公作",
        "author": "韋應物",
        "biography": "",
        "paragraphs": [
            "塵襟一瀟灑，清夜得禪公。遠自鶴林寺，了知人世空。",
            "驚禽翻暗葉，流水注幽叢。多謝非玄度，聊將詩興同。"
        ],
        "notes": [
            ""
        ],
        "volume": "卷一百八十六",
        "no#": 14
    },
    {
        "title": "與韓庫部會王祠曹宅作",
        "author": "韋應物",
        "biography": "",
        "paragraphs": [
            "閑門蔭堤柳，秋渠含夕清。微風送荷氣，坐客散塵纓。",
            "守默共無吝，抱沖俱寡營。良時頗高會，琴酌共開情。"
        ],
        "notes": [
            ""
        ],
        "volume": "卷一百八十六",
        "no#": 15
    },
    {
        "title": "晦日處士叔園林燕集",
        "author": "韋應物",
        "biography": "",
        "paragraphs": [
            "遽看蓂葉盡，坐闕芳年賞。賴此林下期，清風滌煩想。",
            "始萌動新煦，佳禽發幽響。嵐嶺對高齋，春流灌蔬壤。",
            "樽酒遺形跡，道言屢開獎。幸蒙終夕歡，聊用稅歸鞅。"
        ],
        "notes": [
            ""
        ],
        "volume": "卷一百八十六",
        "no#": 16
    },
    {
        "title": "扈亭西陂燕賞",
        "author": "韋應物",
        "biography": "",
        "paragraphs": [
            "杲杲朝陽時，悠悠清陂望。嘉樹始氤氳，春遊方浩蕩。",
            "況逢文翰侶，愛此孤舟漾。綠野際遙波，橫雲分疊嶂。",
            "公堂日為倦，幽襟自茲曠。有酒今滿盈，願君盡弘量。"
        ],
        "notes": [
            ""
        ],
        "volume": "卷一百八十六",
        "no#": 17
    },
    {
        "title": "西郊燕集",
        "author": "韋應物",
        "biography": "",
        "paragraphs": [
            "濟濟眾君子，高宴及時光。群山靄遐矚，綠野布熙陽。",
            "列坐遵曲岸，披襟襲蘭芳。野庖薦嘉魚，激澗泛羽觴。",
            "眾鳥鳴茂林，綠草延高岡。盛時易徂謝，浩思坐飄颺。",
            "眷言同心友，茲游安可忘。"
        ],
        "notes": [
            ""
        ],
        "volume": "卷一百八十六",
        "no#": 18
    },
    {
        "title": "春宵燕萬年吉少府中孚南館",
        "author": "韋應物",
        "biography": "",
        "paragraphs": [
            "始見斗柄回，複茲霜月霽。河漢上縱橫，春城夜迢遞。",
            "賓筵接時彥，樂燕淩芳歲。稍愛清觴滿，仰歎高文麗。",
            "欲去返郊扉，端為一歡滯。"
        ],
        "notes": [
            ""
        ],
        "volume": "卷一百八十六",
        "no#": 19
    },
    {
        "title": "滁州園池燕元氏親屬",
        "author": "韋應物",
        "biography": "",
        "paragraphs": [
            "日暮游清池，疏林羅高天。餘綠飄霜露，夕氣變風煙。",
            "水門架危閣，竹亭列廣筵。一展私姻禮，屢歎芳樽前。",
            "感往在茲會，傷離屬頹年。明晨複雲去，且願此流連。"
        ],
        "notes": [
            ""
        ],
        "volume": "卷一百八十六",
        "no#": 20
    },
    {
        "title": "郡樓春燕",
        "author": "韋應物",
        "biography": "",
        "paragraphs": [
            "眾樂雜軍鞞，高樓邀上客。思逐花光亂，賞餘山景夕。",
            "為郡訪凋瘵，守程難損益。聊假一杯歡，暫忘終日迫。"
        ],
        "notes": [
            ""
        ],
        "volume": "卷一百八十六",
        "no#": 21
    },
    {
        "title": "南塘泛舟會元六昆季",
        "author": "韋應物",
        "biography": "",
        "paragraphs": [
            "端居倦時燠，輕舟泛回塘。微風飄襟散，橫吹繞林長。",
            "雲澹水容夕，雨微荷氣涼。一寫悁勤意，甯用訴華觴。"
        ],
        "notes": [
            ""
        ],
        "volume": "卷一百八十六",
        "no#": 22
    },
    {
        "title": "郡齋雨中與諸文士燕集",
        "author": "韋應物",
        "biography": "",
        "paragraphs": [
            "兵衛森畫戟，宴寢凝清香。海上風雨至，逍遙池閣涼。",
            "煩屙近消散，嘉賓複滿堂。自慚居處崇，未睹斯民康。",
            "理會是非遣，性達形跡忘。鮮肥屬時禁，蔬果幸見嘗。",
            "俯飲一杯酒，仰聆金玉章。神歡體自輕，意欲淩風翔。",
            "吳中盛文史，群彥今汪洋。方知大藩地，豈曰財賦疆。"
        ],
        "notes": [
            ""
        ],
        "volume": "卷一百八十六",
        "no#": 23
    },
    {
        "title": "軍中冬燕",
        "author": "韋應物",
        "biography": "",
        "paragraphs": [
            "滄海已雲晏，皇恩猶念勤。式燕遍恒秩，柔遠及斯人。",
            "茲邦實大藩，伐鼓軍樂陳。是時冬服成，戎士氣益振。",
            "虎竹謬朝寄，英賢降上賓。旋罄周旋禮，愧無海陸珍。",
            "庭中丸劍闌，堂上歌吹新。光景不知晚，觥酌豈言頻。",
            "單醪昔所感，大醵況同忻。顧謂軍中士，仰答何由申。"
        ],
        "notes": [
            ""
        ],
        "volume": "卷一百八十六",
        "no#": 24
    },
    {
        "title": "司空主簿琴席",
        "author": "韋應物",
        "biography": "",
        "paragraphs": [
            "煙華方散薄，蕙氣猶含露。澹景發清琴，幽期默玄悟。",
            "流連白雪意，斷續回風度。掩抑雖已終，忡忡在幽素。"
        ],
        "notes": [
            ""
        ],
        "volume": "卷一百八十六",
        "no#": 25
    },
    {
        "title": "與村老對飲",
        "author": "韋應物",
        "biography": "",
        "paragraphs": [
            "鬢眉雪色猶嗜酒，言辭淳樸古人風。",
            "鄉村年少生離亂，見話先朝如夢中。"
        ],
        "notes": [
            ""
        ],
        "volume": "卷一百八十六",
        "no#": 26
    }
]