[
    {
        "title": "題杼山癸亭得暮字",
        "author": "顏真卿",
        "biography": "",
        "paragraphs": [
            "杼山多幽絕，勝事盈跬步。前者雖登攀，淹留恨晨暮。",
            "及茲紆勝引，曾是美無度。欻構三癸亭，實為陸生故。",
            "高賢能創物，疏鑿皆有趣。不越方丈間，居然雲霄遇。",
            "巍峨倚修岫，曠望臨古渡。左右苔石攢，低昂桂枝蠹。",
            "山僧狎猿狖，巢鳥來枳椇。俯視何楷台，傍瞻戴顒路。",
            "遲回未能下，夕照明村樹。"
        ],
        "notes": [
            ""
        ],
        "volume": "卷一百五十二",
        "no#": 1
    },
    {
        "title": "謝陸處士杼山折青桂花見寄之什",
        "author": "顏真卿",
        "biography": "",
        "paragraphs": [
            "群子遊杼山，山寒桂花白。綠荑含素萼，采折自逋客。",
            "忽枉岩中詩，芳香潤金石。全高南越蠹，豈謝東堂策。",
            "會愜名山期，從君恣幽覿。"
        ],
        "notes": [
            ""
        ],
        "volume": "卷一百五十二",
        "no#": 2
    },
    {
        "title": "贈裴將軍",
        "author": "顏真卿",
        "biography": "",
        "paragraphs": [
            "大君制六合，猛將清九垓。戰馬若龍虎，騰淩何壯哉。",
            "將軍臨八荒，烜赫耀英材。劍舞若遊電，隨風縈且回。",
            "登高望天山，白雲正崔巍。入陣破驕虜，威名雄震雷。",
            "一射百馬倒，再射萬夫開。匈奴不敢敵，相呼歸去來。",
            "功成報天子，可以畫麟台。"
        ],
        "notes": [
            ""
        ],
        "volume": "卷一百五十二",
        "no#": 3
    },
    {
        "title": "贈僧皎然",
        "author": "顏真卿",
        "biography": "",
        "paragraphs": [
            "秋意西山多，別岑縈左次。繕亭曆三癸，趾趾鄰什寺。",
            "元化隱靈蹤，始君啟高致。誅榛養翹楚，鞭草理芳穗。",
            "俯砌披水容，逼天掃峰翠。境新耳目換，物遠風塵異。",
            "倚石忘世情，援雲得真意。嘉林幸勿剪，禪侶欣可庇。",
            "衛法大臣過，佐游群英萃。龍池護清激，虎節到深邃。",
            "徒想嵊頂期，於今沒遺記。"
        ],
        "notes": [
            ""
        ],
        "volume": "卷一百五十二",
        "no#": 4
    },
    {
        "title": "詠陶淵明",
        "author": "顏真卿",
        "biography": "",
        "paragraphs": [
            "張良思報韓，龔勝恥事新。狙擊不肯就，舍生悲縉紳。",
            "嗚呼陶淵明，奕葉為晉臣。自以公相後，每懷宗國屯。",
            "題詩庚子歲，自謂羲皇人。手持山海經，頭戴漉酒巾。",
            "興逐孤雲外，心隨還鳥泯。"
        ],
        "notes": [
            ""
        ],
        "volume": "卷一百五十二",
        "no#": 5
    },
    {
        "title": "三言擬五雜組二首",
        "author": "顏真卿",
        "biography": "",
        "paragraphs": [
            "五雜組，繡與錦。往復還，興又寢。不得已，病伏枕。",
            "五雜組，甘鹹醋。往復還，烏與兔。不得已，韶光度。"
        ],
        "notes": [
            ""
        ],
        "volume": "卷一百五十二",
        "no#": 6
    },
    {
        "title": "使過瑤台寺，有懷圓寂上人",
        "author": "顏真卿",
        "biography": "",
        "paragraphs": [
            "上人居此寺，不出三十年。萬法元無著，一心唯趣禪。",
            "忽紆塵外軫，遠訪區中緣。及爾不復見，支提猶岌然。"
        ],
        "notes": [
            ""
        ],
        "volume": "卷一百五十二",
        "no#": 7
    },
    {
        "title": "登平望橋下作",
        "author": "顏真卿",
        "biography": "",
        "paragraphs": [
            "登橋試長望，望極與天平。際海蒹葭色，終朝鳧雁聲。",
            "近山猶仿佛，遠水忽微明。更覽諸公作，知高題柱名。"
        ],
        "notes": [
            ""
        ],
        "volume": "卷一百五十二",
        "no#": 8
    },
    {
        "title": "刻清遠道士詩，因而繼作",
        "author": "顏真卿",
        "biography": "",
        "paragraphs": [
            "不到東西寺，於今五十春。朅來從舊賞，林壑宛相親。",
            "吳子多藏日，秦王厭勝辰。劍池穿萬仞，磐石坐千人。",
            "金氣騰為虎，琴台化若神。登壇仰生一，舍宅歎珣瑉。",
            "中嶺分雙樹，回巒絕四鄰。窺臨江海接，崇飾四時新。",
            "客有神仙者，于茲雅麗陳。名高清遠峽，文聚鬥牛津。",
            "跡異心寧間，聲同質豈均。悠然千載後，知我揖光塵。"
        ],
        "notes": [
            ""
        ],
        "volume": "卷一百五十二",
        "no#": 9
    }
]