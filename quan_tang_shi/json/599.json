[
    {
        "title": "青樓曲",
        "author": "於濆",
        "biography": "",
        "paragraphs": [
            "青樓臨大道，一上一回老。所思終不來，極目傷春草。"
        ],
        "notes": [
            ""
        ],
        "volume": "卷五百九十九",
        "no#": 1
    },
    {
        "title": "塞下曲",
        "author": "於濆",
        "biography": "",
        "paragraphs": [
            "紫塞曉屯兵，黃沙披甲臥。戰鼓聲未齊，烏鳶已相賀。",
            "燕然山上雲，半是離鄉魂。衛霍待富貴，豈能無乾坤。"
        ],
        "notes": [
            ""
        ],
        "volume": "卷五百九十九",
        "no#": 2
    },
    {
        "title": "山村曉思",
        "author": "於濆",
        "biography": "",
        "paragraphs": [
            "開門省禾黍，鄰翁水頭住。今朝南澗波，昨夜西川雨。",
            "牧童披短蓑，腰笛期煙渚。不問水邊人，騎牛傍山去。"
        ],
        "notes": [
            ""
        ],
        "volume": "卷五百九十九",
        "no#": 3
    },
    {
        "title": "馬嵬驛",
        "author": "于濆",
        "biography": "",
        "paragraphs": [
            "常經馬嵬驛，見說坡前客。一從屠貴妃，生女愁傾國。",
            "是日芙蓉花，不如秋草色。當時嫁匹夫，不妨得頭白。"
        ],
        "notes": [
            ""
        ],
        "volume": "卷五百九十九",
        "no#": 4
    },
    {
        "title": "苦辛吟",
        "author": "於濆",
        "biography": "",
        "paragraphs": [
            "壟上扶犁兒，手種腹長饑。窗下拋梭女，手織身無衣。",
            "我願燕趙姝，化為嫫母姿。一笑不值錢，自然家國肥。"
        ],
        "notes": [
            ""
        ],
        "volume": "卷五百九十九",
        "no#": 5
    },
    {
        "title": "野蠶",
        "author": "於濆",
        "biography": "",
        "paragraphs": [
            "野蠶食青桑，吐絲亦成繭。無功及生人，何異偷飽暖。",
            "我願均爾絲，化為寒者衣。"
        ],
        "notes": [
            ""
        ],
        "volume": "卷五百九十九",
        "no#": 6
    },
    {
        "title": "秦原覽古",
        "author": "於濆",
        "biography": "",
        "paragraphs": [
            "耕者戮力地，龍虎曾角逐。火德道將亨，夜逢蛇母哭。",
            "昔日望夷宮，是處尋桑穀。漢祖竟為龍，趙高徒指鹿。",
            "當時行路人，已合傷心目。漢祚又千年，秦原草還綠。"
        ],
        "notes": [
            ""
        ],
        "volume": "卷五百九十九",
        "no#": 7
    },
    {
        "title": "古宴曲",
        "author": "於濆",
        "biography": "",
        "paragraphs": [
            "雉扇合蓬萊，朝車回紫陌。重門集嘶馬，言宴金張宅。",
            "燕娥奉卮酒，低鬟若無力。十戶手胼胝，鳳凰釵一隻。",
            "高樓齊下視，日照羅衣色。笑指負薪人，不信生中國。"
        ],
        "notes": [
            ""
        ],
        "volume": "卷五百九十九",
        "no#": 8
    },
    {
        "title": "南越謠",
        "author": "於濆",
        "biography": "",
        "paragraphs": [
            "迢迢東南天，巨浸無津壖。雄風卷昏霧，干戈滿樓船。",
            "此時尉佗心，兒童待幽燕。三寸陸賈舌，萬里漢山川。",
            "若令交趾貨，盡生虞芮田。天意苟如此，遐人誰肯憐。"
        ],
        "notes": [
            ""
        ],
        "volume": "卷五百九十九",
        "no#": 9
    },
    {
        "title": "述己歎",
        "author": "於濆",
        "biography": "",
        "paragraphs": [
            "不長不成人，及長老逼身。履善本求樂，及善尤苦辛。",
            "如何幽並兒，一箭取功勳。"
        ],
        "notes": [
            ""
        ],
        "volume": "卷五百九十九",
        "no#": 10
    },
    {
        "title": "遼陽行",
        "author": "於濆",
        "biography": "",
        "paragraphs": [
            "遼陽在何處，妾欲隨君去。義合齊死生，本不誇機杼。",
            "誰能守空閨，虛問遼陽路。"
        ],
        "notes": [
            ""
        ],
        "volume": "卷五百九十九",
        "no#": 11
    },
    {
        "title": "旅館秋思",
        "author": "於濆",
        "biography": "",
        "paragraphs": [
            "旅館坐孤寂，出門成苦吟。何事覺歸晚，黃花秋意深。",
            "寒蝶戀衰草，軫我離鄉心。更見庭前樹，南枝巢宿禽。"
        ],
        "notes": [
            ""
        ],
        "volume": "卷五百九十九",
        "no#": 12
    },
    {
        "title": "長城",
        "author": "于濆",
        "biography": "",
        "paragraphs": [
            "秦皇豈無德，蒙氏非不武。豈將版築功，萬里遮胡虜。",
            "團沙世所難，作壘明知苦。死者倍堪傷，僵屍猶抱杵。",
            "十年居上郡，四海誰為主。縱使骨為塵，冤名不入土。"
        ],
        "notes": [
            ""
        ],
        "volume": "卷五百九十九",
        "no#": 13
    },
    {
        "title": "田翁歎",
        "author": "於濆",
        "biography": "",
        "paragraphs": [
            "手植千樹桑，文杏作中梁。頻年徭役重，盡屬富家郎。",
            "富家田業廣，用此買金章。昨日門前過，軒車滿垂楊。",
            "歸來說向家，兒孫竟咨嗟。不見千樹桑，一浦芙蓉花。"
        ],
        "notes": [
            ""
        ],
        "volume": "卷五百九十九",
        "no#": 14
    },
    {
        "title": "沙場夜",
        "author": "於濆",
        "biography": "",
        "paragraphs": [
            "城上更聲發，城下杵聲歇。征人燒斷蓬，對泣沙中月。",
            "耕牛朝挽甲，戰馬夜銜鐵。士卒浣戎衣，交河水為血。",
            "輕裘兩都客，洞房愁宿別。何況遠辭家，生死猶未決。"
        ],
        "notes": [
            ""
        ],
        "volume": "卷五百九十九",
        "no#": 15
    },
    {
        "title": "裏中女",
        "author": "於濆",
        "biography": "",
        "paragraphs": [
            "吾聞池中魚，不識海水深。吾聞桑下女，不識華堂陰。",
            "貧窗苦機杼，富家鳴杵砧。天與雙明眸，只教識蒿簪。",
            "徒惜越娃貌，亦蘊韓娥音。珠玉不到眼，遂無奢侈心。",
            "豈知趙飛燕，滿髻釵黃金。"
        ],
        "notes": [
            ""
        ],
        "volume": "卷五百九十九",
        "no#": 16
    },
    {
        "title": "寒食",
        "author": "於濆",
        "biography": "",
        "paragraphs": [
            "二月野中芳，凡花亦能香。素娥哭新塚，樵柯鳴柔桑。",
            "田父引黃犬，尋狐上高岡。墳前呼犬歸，不知頭似霜。"
        ],
        "notes": [
            ""
        ],
        "volume": "卷五百九十九",
        "no#": 17
    },
    {
        "title": "邊遊錄戍卒言",
        "author": "於濆",
        "biography": "",
        "paragraphs": [
            "二十屬盧龍，三十防沙漠。平生愛功業，不覺從軍惡。",
            "今來客鬢改，知學彎弓錯。赤肉痛金瘡，他人成衛霍。",
            "目斷望君門，君門苦寥廓。"
        ],
        "notes": [
            ""
        ],
        "volume": "卷五百九十九",
        "no#": 18
    },
    {
        "title": "古征戰",
        "author": "于濆",
        "biography": "",
        "paragraphs": [
            "高峰淩青冥，深穴萬丈坑。皇天自山谷，焉得人心平。",
            "齊魯足兵甲，燕趙多娉婷。仍聞麗水中，日日黃金生。",
            "苟非夷齊心，豈得無戰爭。"
        ],
        "notes": [
            ""
        ],
        "volume": "卷五百九十九",
        "no#": 19
    },
    {
        "title": "山村叟",
        "author": "于濆",
        "biography": "",
        "paragraphs": [
            "古鑿岩居人，一廛稱有產。雖沾巾覆形，不及貴門犬。",
            "驅牛耕白石，課女經黃繭。歲暮霜霰濃，畫樓人飽暖。"
        ],
        "notes": [
            ""
        ],
        "volume": "卷五百九十九",
        "no#": 20
    },
    {
        "title": "戍客南歸",
        "author": "於濆",
        "biography": "",
        "paragraphs": [
            "北別黃榆塞，南歸白雲鄉。孤舟下彭蠡，楚月沈滄浪。",
            "為子惜功業，滿身刀箭瘡。莫渡汨羅水，回君忠孝腸。"
        ],
        "notes": [
            ""
        ],
        "volume": "卷五百九十九",
        "no#": 21
    },
    {
        "title": "經館娃宮",
        "author": "於濆",
        "biography": "",
        "paragraphs": [
            "館娃宮畔顧，國變生嬌妒。勾踐膽未嘗，夫差心已誤。",
            "吳亡甘已矣，越勝今何處。當時二國君，一種江邊墓。"
        ],
        "notes": [
            ""
        ],
        "volume": "卷五百九十九",
        "no#": 22
    },
    {
        "title": "村居晏起",
        "author": "於濆",
        "biography": "",
        "paragraphs": [
            "村舍少聞事，日高猶閉關。起來花滿地，戴勝鳴桑間。",
            "居安即永業，何者為故山。朱門與蓬戶，六十頭盡斑。"
        ],
        "notes": [
            ""
        ],
        "volume": "卷五百九十九",
        "no#": 23
    },
    {
        "title": "感懷",
        "author": "於濆",
        "biography": "",
        "paragraphs": [
            "采薇易為山，何必登首陽。濯纓易為水，何必泛滄浪。",
            "貴崇已難慕，諂笑何所長。東堂桂欲空，猶有收螢光。"
        ],
        "notes": [
            ""
        ],
        "volume": "卷五百九十九",
        "no#": 24
    },
    {
        "title": "金穀感懷",
        "author": "于濆",
        "biography": "",
        "paragraphs": [
            "黃金驕石崇，與晉爭國力。更欲住人間，一日買不得。",
            "行為忠信主，身是文章宅。四者俱不聞，空傳墮樓客。"
        ],
        "notes": [
            ""
        ],
        "volume": "卷五百九十九",
        "no#": 25
    },
    {
        "title": "恨從軍",
        "author": "於濆",
        "biography": "",
        "paragraphs": [
            "不嫁白衫兒，愛君新紫衣。早知遽相別，何用假光輝。",
            "已聞都萬騎，又道出重圍。一軸金裝字，致君終不歸。"
        ],
        "notes": [
            ""
        ],
        "volume": "卷五百九十九",
        "no#": 26
    },
    {
        "title": "燒金曲",
        "author": "於濆",
        "biography": "",
        "paragraphs": [
            "天壽畏不永，燒金希長年。積土培枯根，自謂松柏堅。",
            "南陌試腰褭，西樓歌嬋娟。豈知蔓草中，日日開夜泉。"
        ],
        "notes": [
            ""
        ],
        "volume": "卷五百九十九",
        "no#": 27
    },
    {
        "title": "子從軍",
        "author": "於濆",
        "biography": "",
        "paragraphs": [
            "男作鄉中丁，女作鄉男婦。南村與北裏，日日見父母。",
            "豈似從軍兒，一去便白首。何當鑄劍戟，盡得丁男力。"
        ],
        "notes": [
            ""
        ],
        "volume": "卷五百九十九",
        "no#": 28
    },
    {
        "title": "越溪女",
        "author": "於濆",
        "biography": "",
        "paragraphs": [
            "會稽山上雲，化作越溪人。枉破吳王國，徒為西子身。",
            "江邊浣紗伴，黃金扼雙腕。倏忽不相期，思傾趙飛燕。",
            "妾家基業薄，空有如花面。嫁盡綠窗人，獨自盤金線。"
        ],
        "notes": [
            ""
        ],
        "volume": "卷五百九十九",
        "no#": 29
    },
    {
        "title": "巫山高",
        "author": "于濆",
        "biography": "",
        "paragraphs": [
            "何山無朝雲，彼雲亦悠揚。何山無暮雨，彼雨亦蒼茫。",
            "宋玉恃才者，恁虛構高唐。自垂文賦名，荒淫歸楚襄。",
            "峨峨十二峰，永作妖鬼鄉。"
        ],
        "notes": [
            ""
        ],
        "volume": "卷五百九十九",
        "no#": 30
    },
    {
        "title": "織素謠",
        "author": "於濆",
        "biography": "",
        "paragraphs": [
            "貧女苦筋力，繰絲夜夜織。萬梭為一素，世重韓娥色。",
            "五侯初買笑，建章方落籍。一曲古涼州，六親長血食。",
            "勸爾畫長眉，學歌飽親戚。"
        ],
        "notes": [
            ""
        ],
        "volume": "卷五百九十九",
        "no#": 31
    },
    {
        "title": "擬古諷",
        "author": "於濆",
        "biography": "",
        "paragraphs": [
            "洛陽大道傍，甲第何深邃。南畝無一廛，東園有餘地。",
            "春溪化桃李，秋沼生荷芰。草木本無情，此時如有為。",
            "旱苗當壟死，流水資嘉致。余心甘至愚，不會皇天意。"
        ],
        "notes": [
            ""
        ],
        "volume": "卷五百九十九",
        "no#": 32
    },
    {
        "title": "贈太行開路者",
        "author": "於濆",
        "biography": "",
        "paragraphs": [
            "手劚太行山，心齊太行巔。劚盡太行險，君心更摩天。",
            "何如回苦辛，自鑿東皋田。"
        ],
        "notes": [
            ""
        ],
        "volume": "卷五百九十九",
        "no#": 33
    },
    {
        "title": "戍卒傷春",
        "author": "于濆",
        "biography": "",
        "paragraphs": [
            "連年戍邊塞，過卻芳菲節。東風氣力盡，不減陰山雪。",
            "蕭條柳一株，南枝葉微發。為帶故鄉情，依依藉攀折。",
            "晚風吹磧沙，夜淚啼鄉月。淩煙閣上人，未必皆忠烈。"
        ],
        "notes": [
            ""
        ],
        "volume": "卷五百九十九",
        "no#": 34
    },
    {
        "title": "富農詩",
        "author": "于濆",
        "biography": "",
        "paragraphs": [
            "長聞鄉人語，此家勝良賈。骨肉化饑魂，倉中有飽鼠。",
            "青春滿桑柘，旦夕鳴機杼。秋風一夜來，累累聞砧杵。",
            "西鄰有原憲，蓬蒿繞環堵。自樂固窮心，天意在何處。",
            "當門見堆子，已作桑田主。安得四海中，盡為虞芮土。"
        ],
        "notes": [
            ""
        ],
        "volume": "卷五百九十九",
        "no#": 35
    },
    {
        "title": "早發",
        "author": "於濆",
        "biography": "",
        "paragraphs": [
            "綠野含曙光，東北雲如茜。棲鴉林際起，落月水中見。",
            "此身何自苦，日日淩霜霰。流蘇帳裏人，猶在陽臺畔。"
        ],
        "notes": [
            ""
        ],
        "volume": "卷五百九十九",
        "no#": 36
    },
    {
        "title": "季夏逢朝客",
        "author": "於濆",
        "biography": "",
        "paragraphs": [
            "滻水桃李熟，杜曲芙蓉老。九天休沐歸，腰玉垂楊道。",
            "避路回綺羅，迎風嘶騕褭。豈知山谷中，日日吹瑤草。"
        ],
        "notes": [
            ""
        ],
        "volume": "卷五百九十九",
        "no#": 37
    },
    {
        "title": "隴頭水",
        "author": "于濆",
        "biography": "",
        "paragraphs": [
            "行人何彷徨，隴頭水嗚咽。寒沙戰鬼愁，白骨風霜切。",
            "薄日朦朧秋，怨氣陰雲結。殺成邊將名，名著生靈滅。"
        ],
        "notes": [
            ""
        ],
        "volume": "卷五百九十九",
        "no#": 38
    },
    {
        "title": "古別離",
        "author": "於濆",
        "biography": "",
        "paragraphs": [
            "入室少情意，出門多路岐。黃鶴有歸日，蕩子無還時。",
            "人誰無分命，妾身何太奇。君為東南風，妾作西北枝。",
            "青樓鄰里婦，終年畫長眉。自倚對良匹，笑妾空羅幃。",
            "郎本東家兒，妾本西家女。對門中道間，終謂無離阻。",
            "豈知中道間，遣作空閨主。自是愛封侯，非關備胡虜。",
            "知子去從軍，何處無良人。"
        ],
        "notes": [
            ""
        ],
        "volume": "卷五百九十九",
        "no#": 39
    },
    {
        "title": "擬古意",
        "author": "于濆",
        "biography": "",
        "paragraphs": [
            "白玉若無玷，花顏須及時。國色久在室，良媒亦生疑。",
            "鴉鬟未成髻，鸞鏡徒相知。翻慚效顰者，卻笑從人遲。"
        ],
        "notes": [
            ""
        ],
        "volume": "卷五百九十九",
        "no#": 40
    },
    {
        "title": "隴頭吟",
        "author": "於濆",
        "biography": "",
        "paragraphs": [
            "借問隴頭水，終年恨何事。深疑嗚咽聲，中有征人淚。",
            "自古蘊長策，況我非才智。無計謝潺湲，一宵空不寐。"
        ],
        "notes": [
            ""
        ],
        "volume": "卷五百九十九",
        "no#": 41
    },
    {
        "title": "思歸引",
        "author": "於濆",
        "biography": "",
        "paragraphs": [
            "不耕南畝田，為愛東堂桂。身同樹上花，一落又經歲。",
            "交親日相薄，知己恩潛替。日開十二門，自是無歸計。"
        ],
        "notes": [
            ""
        ],
        "volume": "卷五百九十九",
        "no#": 42
    },
    {
        "title": "秦富人",
        "author": "於濆",
        "biography": "",
        "paragraphs": [
            "高高起華堂，遠遠引流水。糞土視金珍，猶嫌未奢侈。",
            "陋巷滿蓬蒿，誰憐有顏子。"
        ],
        "notes": [
            ""
        ],
        "volume": "卷五百九十九",
        "no#": 43
    },
    {
        "title": "對花",
        "author": "於濆",
        "biography": "",
        "paragraphs": [
            "花開蝶滿枝，花落蝶還稀。惟有舊巢燕，主人貧亦歸。"
        ],
        "notes": [
            ""
        ],
        "volume": "卷五百九十九",
        "no#": 44
    },
    {
        "title": "宮怨",
        "author": "於濆",
        "biography": "",
        "paragraphs": [
            "妾家望江口，少年家財厚。臨江起珠樓，不賣文君酒。",
            "當年樂貞獨，巢燕時為友。父兄未許人，畏妾事姑舅。",
            "西牆鄰宋玉，窺見妾眉宇。一旦及天聰，恩光生戶牖。",
            "謂言入漢宮，富貴可長久。君王縱有情，不奈陳皇后。",
            "誰憐頰似桃，孰知腰勝柳。今日在長門，從來不如醜。"
        ],
        "notes": [
            ""
        ],
        "volume": "卷五百九十九",
        "no#": 45
    }
]