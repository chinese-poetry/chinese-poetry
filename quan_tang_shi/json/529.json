[
    {
        "title": "經馬鎮西宅",
        "author": "許渾",
        "biography": "",
        "paragraphs": [
            "將軍久已沒，行客自興哀。功業山長在，繁華水不回。",
            "亂藤侵廢井，荒菊上叢台。借問此中事，幾家歌舞來。"
        ],
        "notes": [
            ""
        ],
        "volume": "卷五百二十九",
        "no#": 1
    },
    {
        "title": "重游郁林寺道玄上人院",
        "author": "許渾",
        "biography": "",
        "paragraphs": [
            "藤杖叩松關，春溪劚藥還。雨晴巢燕急，波暖浴鷗閑。",
            "倚檻花臨水，回舟月照山。憶歸師莫笑，書劍在人間。"
        ],
        "notes": [
            ""
        ],
        "volume": "卷五百二十九",
        "no#": 2
    },
    {
        "title": "泛溪",
        "author": "許渾",
        "biography": "",
        "paragraphs": [
            "疑與武陵通，青溪碧嶂中。水寒深見石，松晚靜聞風。",
            "遁跡驅雞吏，冥心失馬翁。才應畢婚嫁，還此息微躬。"
        ],
        "notes": [
            ""
        ],
        "volume": "卷五百二十九",
        "no#": 3
    },
    {
        "title": "送樓煩李別駕",
        "author": "許渾",
        "biography": "",
        "paragraphs": [
            "琴清詩思勞，更欲學龍韜。王粲暫停筆，呂虔初佩刀。",
            "夜吟關月靜，秋望塞雲高。去去從軍樂，雕飛代馬豪。"
        ],
        "notes": [
            ""
        ],
        "volume": "卷五百二十九",
        "no#": 4
    },
    {
        "title": "聞兩河用兵因貽友人",
        "author": "許渾",
        "biography": "",
        "paragraphs": [
            "故人日已遠，身事與誰論。性拙難趨世，心孤易感恩。",
            "秋悲憐宋玉，夜舞笑劉琨。徒有幹時策，青山尚掩門。"
        ],
        "notes": [
            ""
        ],
        "volume": "卷五百二十九",
        "no#": 5
    },
    {
        "title": "獻白尹",
        "author": "許渾",
        "biography": "",
        "paragraphs": [
            "醉舞任生涯，褐寬烏帽斜。庾公先在郡，疏傅早還家。",
            "林晚鳥爭樹，園春蜂護花。高吟應更逸，嵩洛舊煙霞。"
        ],
        "notes": [
            ""
        ],
        "volume": "卷五百二十九",
        "no#": 6
    },
    {
        "title": "茅山贈梁尊師",
        "author": "許渾",
        "biography": "",
        "paragraphs": [
            "雲屋何年客，青山白日長。種花春掃雪，看籙夜焚香。",
            "上象壺中闊，平生夢裏忙。幸承仙籍後，乞取大還方。"
        ],
        "notes": [
            ""
        ],
        "volume": "卷五百二十九",
        "no#": 7
    },
    {
        "title": "聞薛先輩陪大夫看早梅因寄",
        "author": "許渾",
        "biography": "",
        "paragraphs": [
            "澗梅寒正發，莫信笛中吹。素豔雪凝樹，清香風滿枝。",
            "折驚山鳥散，攜任野蜂隨。今日從公醉，何人倒接z5。"
        ],
        "notes": [
            ""
        ],
        "volume": "卷五百二十九",
        "no#": 8
    },
    {
        "title": "送前緱氏韋明府南游",
        "author": "許渾",
        "biography": "",
        "paragraphs": [
            "酒闌橫劍歌，日暮望關河。道直去官早，家貧為客多。",
            "山昏函穀雨，木落洞庭波。莫盡遠遊興，故園荒薜蘿。"
        ],
        "notes": [
            ""
        ],
        "volume": "卷五百二十九",
        "no#": 9
    },
    {
        "title": "看雪",
        "author": "許渾",
        "biography": "",
        "paragraphs": [
            "松亞竹珊珊，心知萬井歡。山明迷舊徑，溪滿漲新瀾。",
            "客醉瑤台曙，兵防玉塞寒。紅樓知有酒，誰肯學袁安。"
        ],
        "notes": [
            ""
        ],
        "volume": "卷五百二十九",
        "no#": 10
    },
    {
        "title": "贈僧",
        "author": "許渾",
        "biography": "",
        "paragraphs": [
            "心法本無住，流沙歸複來。錫隨山鳥動，經附海船回。",
            "洗足柳遮寺，坐禪花委苔。唯將一童子，又欲上天臺。"
        ],
        "notes": [
            ""
        ],
        "volume": "卷五百二十九",
        "no#": 11
    },
    {
        "title": "趨慈和寺移宴",
        "author": "許渾",
        "biography": "",
        "paragraphs": [
            "高寺移清宴，漁舟系綠蘿。潮平秋水闊，雲斂暮山多。",
            "廣檻停簫鼓，繁弦散綺羅。西樓半床月，莫問夜如何。"
        ],
        "notes": [
            ""
        ],
        "volume": "卷五百二十九",
        "no#": 12
    },
    {
        "title": "留贈偃師主人",
        "author": "許渾",
        "biography": "",
        "paragraphs": [
            "孤城漏未殘，徒侶拂征鞍。洛北去遊遠，淮南歸夢闌。",
            "曉燈回壁暗，晴雪捲簾寒。強盡主人酒，出門行路難。"
        ],
        "notes": [
            ""
        ],
        "volume": "卷五百二十九",
        "no#": 13
    },
    {
        "title": "送南陵李少府",
        "author": "許渾",
        "biography": "",
        "paragraphs": [
            "高人亦未閑，來往楚雲間。劍在心應壯，書窮鬢已斑。",
            "落帆秋水寺，驅馬夕陽山。明日南昌尉，空齋又掩關。"
        ],
        "notes": [
            ""
        ],
        "volume": "卷五百二十九",
        "no#": 14
    },
    {
        "title": "別韋處士",
        "author": "許渾",
        "biography": "",
        "paragraphs": [
            "南北斷蓬飛，別多相見稀。更傷今日酒，未換昔年衣。",
            "舊友幾人在，故鄉何處歸。秦原向西路，雲晚雪霏霏。"
        ],
        "notes": [
            ""
        ],
        "volume": "卷五百二十九",
        "no#": 15
    },
    {
        "title": "九日登樟亭驛樓",
        "author": "許渾",
        "biography": "",
        "paragraphs": [
            "鱸鱠與蓴羹，西風片席輕。潮回孤島晚，雲斂眾山晴。",
            "丹羽下高閣，黃花垂古城。因秋倍多感，鄉樹接咸京。"
        ],
        "notes": [
            ""
        ],
        "volume": "卷五百二十九",
        "no#": 16
    },
    {
        "title": "再遊越中，傷朱餘慶協律好直上人",
        "author": "許渾",
        "biography": "",
        "paragraphs": [
            "昔年湖上客，留訪雪山翁。王氏船猶在，蕭家寺已空。",
            "月高花有露，煙合水無風。處處多遺韻，何曾入剡中。"
        ],
        "notes": [
            ""
        ],
        "volume": "卷五百二十九",
        "no#": 17
    },
    {
        "title": "京口津亭送張崔二侍禦",
        "author": "許渾",
        "biography": "",
        "paragraphs": [
            "愛樹滿西津，津亭墮淚頻。素車應度洛，珠履更歸秦。",
            "水接三湘暮，山通五嶺春。傷離與懷舊，明日白頭人。"
        ],
        "notes": [
            ""
        ],
        "volume": "卷五百二十九",
        "no#": 18
    },
    {
        "title": "江樓夜別",
        "author": "許渾",
        "biography": "",
        "paragraphs": [
            "離別奈情何，江樓凝豔歌。蕙蘭秋露重，蘆葦夜風多。",
            "深怨寄清瑟，遠愁生翠蛾。酒酣相顧起，明月棹寒波。"
        ],
        "notes": [
            ""
        ],
        "volume": "卷五百二十九",
        "no#": 19
    },
    {
        "title": "送惟素上人歸新安",
        "author": "許渾",
        "biography": "",
        "paragraphs": [
            "山空葉複落，一徑下新安。風急渡溪晚，雪晴歸寺寒。",
            "尋雲策藤杖，向日倚蒲團。甯憶西遊客，勞勞歌路難。"
        ],
        "notes": [
            ""
        ],
        "volume": "卷五百二十九",
        "no#": 20
    },
    {
        "title": "霅上宴別",
        "author": "許渾",
        "biography": "",
        "paragraphs": [
            "山斷水茫茫，洛人西路長。笙歌留遠棹，風雨寄華堂。",
            "紅壁耿秋燭，翠簾凝曉香。誰堪從此去，雲樹滿陵陽。"
        ],
        "notes": [
            ""
        ],
        "volume": "卷五百二十九",
        "no#": 21
    },
    {
        "title": "下第別友人楊至之",
        "author": "許渾",
        "biography": "",
        "paragraphs": [
            "花落水潺潺，十年離舊山。夜愁添白髮，春淚減朱顏。",
            "孤劍北遊塞，遠書東出關。逢君話心曲，一醉灞陵間。"
        ],
        "notes": [
            ""
        ],
        "volume": "卷五百二十九",
        "no#": 22
    },
    {
        "title": "尋戴處士",
        "author": "許渾",
        "biography": "",
        "paragraphs": [
            "車馬長安道，誰知大隱心。蠻僧留古鏡，蜀客寄新琴。",
            "曬藥竹齋暖，搗茶松院深。思君一相訪，殘雪似山陰。"
        ],
        "notes": [
            ""
        ],
        "volume": "卷五百二十九",
        "no#": 23
    },
    {
        "title": "放猿",
        "author": "許渾",
        "biography": "",
        "paragraphs": [
            "殷勤解金鎖，昨夜雨淒淒。山淺憶巫峽，水寒思建溪。",
            "遠尋紅樹宿，深向白雲啼。好覓來時路，煙蘿莫共迷。"
        ],
        "notes": [
            ""
        ],
        "volume": "卷五百二十九",
        "no#": 24
    },
    {
        "title": "將離郊園留示弟侄",
        "author": "許渾",
        "biography": "",
        "paragraphs": [
            "身賤與心違，秋風生旅衣。久貧辭國遠，多病在家稀。",
            "山暝客初散，樹涼人未歸。西都萬餘裏，明旦別柴扉。"
        ],
        "notes": [
            ""
        ],
        "volume": "卷五百二十九",
        "no#": 25
    },
    {
        "title": "夜歸丁卯橋村舍",
        "author": "許渾",
        "biography": "",
        "paragraphs": [
            "月涼風靜夜，歸客泊岩前。橋響犬遙吠，庭空人散眠。",
            "紫蒲低水檻，紅葉半江船。自有還家計，南湖二頃田。"
        ],
        "notes": [
            ""
        ],
        "volume": "卷五百二十九",
        "no#": 26
    },
    {
        "title": "題青山館",
        "author": "許渾",
        "biography": "",
        "paragraphs": [
            "昔人詩酒地，芳草思王孫。白水半塘岸，青山橫郭門。",
            "懸岩碑已折，磐石井猶存。無處繼行樂，野花空一尊。"
        ],
        "notes": [
            ""
        ],
        "volume": "卷五百二十九",
        "no#": 27
    },
    {
        "title": "秋日眾哲館對竹",
        "author": "許渾",
        "biography": "",
        "paragraphs": [
            "蕭蕭淩雪霜，濃翠異三湘。疏影月移壁，寒聲風滿堂。",
            "捲簾秋更早，高枕夜偏長。忽憶秦溪路，萬竿今正涼。"
        ],
        "notes": [
            ""
        ],
        "volume": "卷五百二十九",
        "no#": 28
    },
    {
        "title": "春日題韋曲野老村舍二首",
        "author": "許渾",
        "biography": "",
        "paragraphs": [
            "繞屋遍桑麻，村南第一家。林繁樹勢直，溪轉水紋斜。",
            "竹院晝看筍，藥欄春賣花。故園歸未得，到此是天涯。",
            "北嶺枕南塘，數家村落長。鶯啼幼婦懶，蠶出小姑忙。",
            "煙草近溝濕，風花臨路香。自憐非楚客，春望亦心傷。"
        ],
        "notes": [
            ""
        ],
        "volume": "卷五百二十九",
        "no#": 29
    },
    {
        "title": "崇聖寺別楊至之",
        "author": "許渾",
        "biography": "",
        "paragraphs": [
            "蕭寺暫相逢，離憂滿病容。寒齋秋少燕，陰壁夜多蛩。",
            "樹暗水千里，山深雲萬重。懷君在書信，莫過雁回峰。"
        ],
        "notes": [
            ""
        ],
        "volume": "卷五百二十九",
        "no#": 30
    },
    {
        "title": "途經李翰林墓",
        "author": "許渾",
        "biography": "",
        "paragraphs": [
            "氣逸何人識，才高舉世疑。禰生狂善賦，陶令醉能詩。",
            "碧水鱸魚思，青山鵩鳥悲。至今孤塚在，荊棘楚江湄。"
        ],
        "notes": [
            ""
        ],
        "volume": "卷五百二十九",
        "no#": 31
    },
    {
        "title": "嚴陵釣台貽行侶",
        "author": "許渾",
        "biography": "",
        "paragraphs": [
            "故人天下定，垂釣碧岩幽。舊跡隨台古，高名寄水流。",
            "鳥喧群木晚，蟬急眾山秋。更待新安月，憑君暫駐舟。"
        ],
        "notes": [
            ""
        ],
        "volume": "卷五百二十九",
        "no#": 32
    },
    {
        "title": "南樓春望",
        "author": "許渾",
        "biography": "",
        "paragraphs": [
            "南樓春一望，雲水共昏昏。野店歸山路，危橋帶郭村。",
            "晴煙和草色，夜雨長溪痕。下岸誰家住，殘陽半掩門。"
        ],
        "notes": [
            ""
        ],
        "volume": "卷五百二十九",
        "no#": 33
    },
    {
        "title": "送無夢道人先歸甘露寺",
        "author": "許渾",
        "biography": "",
        "paragraphs": [
            "飄飄隨晚浪，杯影入鷗群。岸凍千船雪，岩陰一寺雲。",
            "夜燈江北見，寒磬水西聞。鶴嶺煙霞在，歸期不羨君。"
        ],
        "notes": [
            ""
        ],
        "volume": "卷五百二十九",
        "no#": 34
    },
    {
        "title": "閒居孟夏即事",
        "author": "許渾",
        "biography": "",
        "paragraphs": [
            "綠樹蔭青苔，柴門臨水開。簟涼初熟麥，枕膩乍經梅。",
            "魚躍海風起，鼉鳴江雨來。佳人竟何處，日夕上樓臺。"
        ],
        "notes": [
            ""
        ],
        "volume": "卷五百二十九",
        "no#": 35
    },
    {
        "title": "題灞西駱隱士",
        "author": "許渾",
        "biography": "",
        "paragraphs": [
            "磻溪連灞水，商嶺接秦山。青漢不回駕，白雲長掩關。",
            "雀喧知鶴靜，鳧戲識鷗閑。卻笑南昌尉，悠悠城市間。"
        ],
        "notes": [
            ""
        ],
        "volume": "卷五百二十九",
        "no#": 36
    },
    {
        "title": "溪亭二首",
        "author": "許渾",
        "biography": "",
        "paragraphs": [
            "溪亭四面山，橫柳半溪灣。蟬響螳螂急，魚深翡翠閑。",
            "水寒留客醉，月上與僧還。猶戀蕭蕭竹，西齋未掩關。",
            "暖枕眠溪柳，僧齋昨夜期。茶香秋夢後，松韻晚吟時。",
            "共戲魚翻藻，爭棲鳥墜枝。重陽應一醉，栽菊助東籬。"
        ],
        "notes": [
            ""
        ],
        "volume": "卷五百二十九",
        "no#": 37
    },
    {
        "title": "秋日赴闕題潼關驛樓",
        "author": "許渾",
        "biography": "",
        "paragraphs": [
            "紅葉晚蕭蕭，長亭酒一瓢。殘雲歸太華，疏雨過中條。",
            "樹色隨山迥，河聲入海遙。帝鄉明日到，猶自夢漁樵。"
        ],
        "notes": [
            ""
        ],
        "volume": "卷五百二十九",
        "no#": 38
    },
    {
        "title": "吳門送客早發",
        "author": "許渾",
        "biography": "",
        "paragraphs": [
            "吳歌咽深思，楚客怨歸程。寺曉樓臺迥，江秋管吹清。",
            "早潮低水檻，殘月下山城。惆悵回舟日，湘南春草生。"
        ],
        "notes": [
            ""
        ],
        "volume": "卷五百二十九",
        "no#": 39
    },
    {
        "title": "送太昱禪師",
        "author": "許渾",
        "biography": "",
        "paragraphs": [
            "禪床深竹裏，心與徑山期。結社多高客，登壇盡小師。",
            "早秋歸寺遠，新雨上灘遲。別後江雲碧，南齋一首詩。"
        ],
        "notes": [
            ""
        ],
        "volume": "卷五百二十九",
        "no#": 40
    },
    {
        "title": "旅懷",
        "author": "許渾",
        "biography": "",
        "paragraphs": [
            "征車何軋軋，南北極天涯。孤枕易為客，遠書難到家。",
            "鄉連雲外樹，城閉月中花。猶有扁舟思，前年別若耶。"
        ],
        "notes": [
            ""
        ],
        "volume": "卷五百二十九",
        "no#": 41
    }
]