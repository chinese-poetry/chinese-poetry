[
    {
        "title": "北禪院避暑聯句",
        "author": "皮日休",
        "biography": "",
        "paragraphs": [
            "歊蒸何處避，來入戴顒宅。逍遙脫單絞，放曠拋輕策。——皮日休",
            "爬搔林下風，偃仰澗中石。——皮日休",
            "殘蟬煙外響，野鶴沙中跡。到此失煩襟，蕭然揖禪伯。——陸龜蒙",
            "藤懸疊霜蛻，桂倚支雲錫。——陸龜蒙",
            "清陰豎毛髮，爽氣舒筋脈。逐幽隨竹書，選勝鋪苮席。——皮日休",
            "魚跳上紫芡，蝶化緣青壁。——皮日休",
            "心是玉蓮徒，耳為金磬敵。吾宗昔高尚，志在羲皇易。——陸龜蒙",
            "豈獨斷韋編，幾將刓鐵擿。——陸龜蒙",
            "天書既屢降，野抱難自適。一入承明廬，盱衡論今昔。——皮日休",
            "流光不容寸，斯道甘枉尺。——皮日休",
            "既起謝儒玄，亦翻商羽翼。封章帷幄遍，夢寐江湖白。——陸龜蒙",
            "擺落函谷塵，高欹華陽幘。——陸龜蒙",
            "詔去雲無信，歸來鶴相識。半病奪牛公，全慵捕魚客。——皮日休",
            "少微光一點，落此芒磔索。——皮日休",
            "釋子問池塘，門人廢幽賾。堪悲東序寶，忽變西方籍。——陸龜蒙",
            "不見步兵詩，空懷康樂屐。——陸龜蒙",
            "高名不可效，勝境徒堪惜。墨沼轉疏蕪，玄齋逾闃寂。——皮日休",
            "遲遲不可去，涼颸滿杉柏。——皮日休",
            "日下洲島清，煙生苾芻碧。俱懷出塵想，共有吟詩癖。——陸龜蒙",
            "終與淨名遊，還來雪山覓。——陸龜蒙"
        ],
        "notes": [
            ""
        ],
        "volume": "卷七百九十三",
        "no#": 1
    },
    {
        "title": "寂上人院聯句",
        "author": "皮日休",
        "biography": "",
        "paragraphs": [
            "癭床空默坐，清景不知斜。暗數菩提子，閑看薜荔花。——皮日休",
            "有情惟墨客，無語是禪家。背日聊依桂，嘗泉欲試茶。——陸龜蒙",
            "石形蹲玉虎，池影閃金蛇。經笥安岩匼，瓶囊掛樹椏。——皮日休",
            "書傳滄海外，龕寄白雲涯。竹色寒淩箔，燈光靜隔紗。——陸龜蒙",
            "趁幽翻小品，逐勝講南華。莎彩融黃露，蓮衣染素霞。——皮日休",
            "水堪傷聚沫，風合落天葩。若許傳心印，何辭古堞賒。——陸龜蒙"
        ],
        "notes": [
            ""
        ],
        "volume": "卷七百九十三",
        "no#": 2
    },
    {
        "title": "獨在開元寺避暑，頗懷魯望，因飛筆聯句",
        "author": "皮日休",
        "biography": "",
        "paragraphs": [
            "煩暑雖難避，僧家自有期。泉甘於馬乳，苔滑似龍漦。——皮日休",
            "任誕襟全散，臨幽榻旋移。松行將雅拜，篁陣欲交麾。——陸龜蒙",
            "望塔青髇識，登樓白鴿知。石經森欲動，珠像儼將怡。——皮日休",
            "筠簟臨杉穗，紗巾透雨絲。靜譚蟬噪少，涼步鶴隨遲。——皮日休",
            "煙重回蕉扇，輕風拂桂帷。對碑吳地說，開卷梵天詞。——陸龜蒙",
            "積水魚梁壞，殘花病枕欹。懷君瀟灑處，孤夢繞罘罳。——陸龜蒙"
        ],
        "notes": [
            ""
        ],
        "volume": "卷七百九十三",
        "no#": 3
    },
    {
        "title": "寒夜文宴聯句",
        "author": "皮日休",
        "biography": "",
        "paragraphs": [
            "文星今夜聚，應在鬥牛間。——皮日休",
            "載石人方至，乘槎客未還。——張賁",
            "送觴繁露曲，征句白雲顏。——陸龜蒙",
            "節奏惟聽竹，從容只話山。——皮日休",
            "理窮傾秘藏，論猛折玄關。——張賁",
            "酃酒分中綠，巴箋擘處殷。——陸龜蒙",
            "清言聞後醒，強韻壓來艱。——皮日休",
            "犀柄當風揖，瓊枝向月攀。——張賁",
            "松吟方eP々，泉夢憶潺潺。——陸龜蒙",
            "一會文章草，昭明不可刪。——皮日休"
        ],
        "notes": [
            ""
        ],
        "volume": "卷七百九十三",
        "no#": 4
    },
    {
        "title": "藥名聯句",
        "author": "皮日休",
        "biography": "",
        "paragraphs": [
            "為待防風餅，須添薏苡杯。——張賁",
            "香然柏子後，尊泛菊花來。——皮日休",
            "石耳泉能洗，垣衣雨為裁。——陸龜蒙",
            "從容犀局靜，斷續玉琴哀。——張賁",
            "白芷寒猶采，青箱醉尚開。——皮日休",
            "馬銜衰草臥，烏啄蠹根回。——陸龜蒙",
            "雨過蘭芳好，霜多桂末摧。——張賁",
            "朱兒應作粉，雲母詎成灰。——皮日休",
            "藝可屠龍膽，家曾近燕胎。——陸龜蒙",
            "牆高牽薜荔，障軟撼玫瑰。——張賁",
            "鸓鼠啼書戶，蝸牛上研台。——皮日休",
            "誰能將槁本，封與玉泉才。——陸龜蒙"
        ],
        "notes": [
            ""
        ],
        "volume": "卷七百九十三",
        "no#": 5
    },
    {
        "title": "寒夜聯句",
        "author": "陸龜蒙",
        "biography": "",
        "paragraphs": [
            "靜境揖神凝，寒華射林缺。——陸龜蒙",
            "清知思緒斷，爽覺心源徹。——皮日休",
            "高唱戛金奏，朗詠鏗玉節。——陸龜蒙",
            "我思方泬寥，君詞複淒切。——皮日休",
            "況聞風篁上，擺落殘凍雪。——陸龜蒙",
            "寂爾萬籟清，皎然諸靄滅。——皮日休",
            "西窗客無夢，南浦波應結。——陸龜蒙",
            "河光正如劍，月魄方似玦。——皮日休",
            "短燼不禁挑，冷毫看欲折。——陸龜蒙",
            "何夕重相期，濁醪還為設。——皮日休"
        ],
        "notes": [
            ""
        ],
        "volume": "卷七百九十三",
        "no#": 6
    },
    {
        "title": "開元寺樓看雨聯句",
        "author": "陸龜蒙",
        "biography": "",
        "paragraphs": [
            "海上風雨來，掀轟雜飛電。登樓一憑檻，滿眼蛟龍戰。——陸龜蒙",
            "須臾造化慘，倏忽堪輿變。萬戶響戈鋋，千家披組練。——皮日休",
            "群飛拋輪石，雜下攻城箭。點急似摧胸，行斜如中面。——陸龜蒙",
            "細灑魂空冷，橫飄目能眩。垂簷珂佩喧，zh瓦珠璣濺。——皮日休",
            "無言九陔遠，瞬息馳應遍。密處正垂縆，微時又懸線。——陸龜蒙",
            "寫作玉界破，吹為羽林旋。翻傷列缺勞，卻怕豐隆倦。——皮日休",
            "遙瞻山露色，漸覺雲成片。遠樹欲鳴蟬，深簷尚藏燕。——陸龜蒙",
            "殘雷隱轔盡，反照依微見。天光潔似磨，湖彩熟於練。——皮日休",
            "疏帆逗前渚，晚磬分涼殿。接思強揮毫，窺詞幾焚研。——陸龜蒙",
            "佶栗烏皮幾，輕明白羽扇。畢景好疏吟，餘涼可清宴。——皮日休",
            "君攜下高磴，僧引還深院。駁蘚淨鋪筵，低松濕垂鬋。——陸龜蒙",
            "齋明乍虛豁，林霽逾蔥蒨。早晚重登臨，欲去多離戀。——皮日休"
        ],
        "notes": [
            ""
        ],
        "volume": "卷七百九十三",
        "no#": 7
    },
    {
        "title": "報恩寺南池聯句",
        "author": "陸龜蒙",
        "biography": "",
        "paragraphs": [
            "古岸涵碧落，——陸龜蒙",
            "虛軒明素波。坐來魚陣變，——皮日休",
            "吟久菊□多。秋草分杉露，——嵩起",
            "危橋下竹坡。遠峰青髻並，——陸龜蒙",
            "□□□髯和。趙論寒仍講，——皮日休",
            "支硎僻亦過。齋心曾養鶴，——嵩起",
            "揮翰好邀鵝。倚石收奇藥，——陸龜蒙",
            "臨溪藉淺莎。桂花晴似拭，——皮日休",
            "荷鏡曉如磨。翠出牛頭聳，——嵩起",
            "苔深馬跡跛。傘欹從野醉，——陸龜蒙",
            "巾側任田歌。跁跒松形矮，——皮日休",
            "般跚檜樾矬。香飛僧印火，——嵩起",
            "泉急使鑣珂。菱鈿真堪帖，——陸龜蒙",
            "蓴絲亦好拖。幾時無一事，——皮日休",
            "相伴著煙蘿。——嵩起"
        ],
        "notes": [
            ""
        ],
        "volume": "卷七百九十三",
        "no#": 8
    },
    {
        "title": "天臺禪院聯句",
        "author": "安守範",
        "biography": "",
        "paragraphs": [
            "偶到天臺院，因逢物外僧。——安守範",
            "忘機同一祖，出語離三乘。——楊鼎夫",
            "樹老中庭寂，窗虛外境澄。——周述",
            "片時松影下，聯續百千燈。——李仁肇"
        ],
        "notes": [
            ""
        ],
        "volume": "卷七百九十三",
        "no#": 9
    }
]