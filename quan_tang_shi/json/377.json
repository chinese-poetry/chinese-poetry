[
    {
        "title": "西上經靈寶觀",
        "author": "孟郊",
        "biography": "",
        "paragraphs": [
            "道士無白髮，語音靈泉清。青松多壽色，白石恒夜明。",
            "放步霽霞起，振衣華風生。真文秘中頂，寶氣浮四楹。",
            "一片古關路，萬里今人行。上仙不可見，驅策徒西征。"
        ],
        "notes": [
            ""
        ],
        "volume": "卷三百七十七",
        "no#": 1
    },
    {
        "title": "泛黃河",
        "author": "孟郊",
        "biography": "",
        "paragraphs": [
            "誰開昆侖源，流出混沌河。積雨飛作風，驚龍噴為波。",
            "湘瑟颼飀弦，越賓嗚咽歌。有恨不可洗，虛此來經過。"
        ],
        "notes": [
            ""
        ],
        "volume": "卷三百七十七",
        "no#": 2
    },
    {
        "title": "往河陽宿峽陵，寄李侍禦",
        "author": "孟郊",
        "biography": "",
        "paragraphs": [
            "暮天寒風悲屑屑，啼鳥繞樹泉水噎。行路解鞍投古陵，",
            "人生窮達感知己，明日投君申片言。"
        ],
        "notes": [
            ""
        ],
        "volume": "卷三百七十七",
        "no#": 3
    },
    {
        "title": "鴉路溪行，呈陸中丞",
        "author": "孟郊",
        "biography": "",
        "paragraphs": [
            "鴉路不可越，三十六渡溪。有物飲碧水，高林掛青蜺。",
            "曆覽道更險，驅使跡頻暌。視聽易常主，心魂互相迷。",
            "浪石忽搖動，沙堤信難躋。危峰紫霄外，古木浮雲齊。",
            "出阻望汝郡，大賢多招攜。疲馬戀舊秣，羈禽思故棲。",
            "應憐泣楚玉，棄置如塵泥。"
        ],
        "notes": [
            ""
        ],
        "volume": "卷三百七十七",
        "no#": 4
    },
    {
        "title": "獨宿峴首憶長安故人",
        "author": "孟郊",
        "biography": "",
        "paragraphs": [
            "月迥無隱物，況複大江秋。江城與沙村，人語風颼飀。",
            "峴亭當此時，故人不同游。故人在長安，亦可將夢求。"
        ],
        "notes": [
            ""
        ],
        "volume": "卷三百七十七",
        "no#": 5
    },
    {
        "title": "自商行謁複州盧使君虔",
        "author": "孟郊",
        "biography": "",
        "paragraphs": [
            "一身繞千山，遠作行路人。未遂東吳歸，暫出西京塵。",
            "仲宣荊州客，今餘竟陵賓。往跡雖不同，托意皆有因。",
            "商嶺莓苔滑，石阪上下頻。江漢沙泥潔，永日光景新。",
            "獨淚起殘夜，孤吟望初晨。驅馳竟何事，章句依深仁。"
        ],
        "notes": [
            ""
        ],
        "volume": "卷三百七十七",
        "no#": 6
    },
    {
        "title": "夢澤中行",
        "author": "孟郊",
        "biography": "",
        "paragraphs": [
            "楚山爭蔽虧，日月無全輝。楚路饒回惑，旅人有迷歸。",
            "騏驥思北首，鷓鴣願南飛。我懷京洛遊，未厭風塵衣。"
        ],
        "notes": [
            ""
        ],
        "volume": "卷三百七十七",
        "no#": 7
    },
    {
        "title": "京山行",
        "author": "孟郊",
        "biography": "",
        "paragraphs": [
            "眾虻聚病馬，流血不得行。後路起夜色，前山聞虎聲。",
            "此時遊子心，百尺風中旌。"
        ],
        "notes": [
            ""
        ],
        "volume": "卷三百七十七",
        "no#": 8
    },
    {
        "title": "旅次湘沅有懷靈均",
        "author": "孟郊",
        "biography": "",
        "paragraphs": [
            "分拙多感激，久遊遵長途。經過湘水源，懷古方踟躕。",
            "舊稱楚靈均，此處殞忠軀。側聆故老言，遂得旌賢愚。",
            "名參君子場，行為小人儒。騷文衒貞亮，體物情崎嶇。",
            "三黜有慍色，即非賢哲模。五十爵高秩，謬膺從大夫。",
            "胸襟積憂愁，容鬢複凋枯。死為不吊鬼，生作猜謗徒。",
            "吟澤潔其身，忠節寧見輸。懷沙滅其性，孝行焉能俱。",
            "且聞善稱君，一何善自殊。且聞過稱己，一何過不渝。",
            "悠哉風土人，角黍投川隅。相傳曆千祀，哀悼延八區。",
            "如今聖明朝，養育無羈孤。君臣逸雍熙，德化盈紛敷。",
            "巾車徇前侶，白日猶昆吾。寄君臣子心，戒此真良圖。"
        ],
        "notes": [
            ""
        ],
        "volume": "卷三百七十七",
        "no#": 9
    },
    {
        "title": "過彭澤",
        "author": "孟郊",
        "biography": "",
        "paragraphs": [
            "揚帆過彭澤，舟人訝歎息。不見種柳人，霜風空寂曆。"
        ],
        "notes": [
            ""
        ],
        "volume": "卷三百七十七",
        "no#": 10
    },
    {
        "title": "過分水嶺",
        "author": "孟郊",
        "biography": "",
        "paragraphs": [
            "山壯馬力短，馬行石齒中。十步九舉轡，回環失西東。",
            "溪水變為雨，懸崖陰濛濛。客衣飄颻秋，葛花零落風。",
            "白日舍我沒，征途忽然窮。"
        ],
        "notes": [
            ""
        ],
        "volume": "卷三百七十七",
        "no#": 11
    },
    {
        "title": "分水嶺別夜示從弟寂",
        "author": "孟郊",
        "biography": "",
        "paragraphs": [
            "南中少平地，山水重疊生。別泉萬餘曲，迷舟獨難行。",
            "四際亂峰合，一眺千慮並。潺湲冬夏冷，光彩晝夜明。",
            "賞心難久勝，離腸忽自驚。古木搖霽色，高風動秋聲。",
            "飲爾一樽酒，慰我百憂輕。嘉期何處定，此晨堪寄情。"
        ],
        "notes": [
            ""
        ],
        "volume": "卷三百七十七",
        "no#": 12
    },
    {
        "title": "連州吟",
        "author": "孟郊",
        "biography": "",
        "paragraphs": [
            "春風朝夕起，吹綠日日深。試為連州吟，淚下不可禁。",
            "連山何連連，連天碧岑岑。哀猿哭花死，子規裂客心。",
            "蘭芷結新佩，瀟湘遺舊音。怨聲能翦弦，坐撫零落琴。",
            "羽翼不自有，相追力難任。唯憑方寸靈，獨夜萬里尋。",
            "方尋魂飄颻，南夢山嶇嶔。仿佛驚魍魎，悉窣聞楓林。",
            "正直被放者，鬼魅無所侵。賢人多安排，俗士多虛欽。",
            "孤懷吐明月，眾毀鑠黃金。願君保玄曜，壯志無自沉。",
            "朝亦連州吟，暮亦連州吟。連州果有信，一紙萬里心。",
            "開緘白雲斷，明月墮衣襟。南風嘶舜管，苦竹動猿音。",
            "萬里愁一色，瀟湘雨淫淫。兩劍忽相觸，雙蛟恣浮沉。",
            "鬥水正回斡，倒流安可禁。空愁江海信，驚浪隔相尋。"
        ],
        "notes": [
            ""
        ],
        "volume": "卷三百七十七",
        "no#": 13
    },
    {
        "title": "旅行",
        "author": "孟郊",
        "biography": "",
        "paragraphs": [
            "楚水結冰薄，楚雲為雨微。野梅參差發，旅榜逍遙歸。"
        ],
        "notes": [
            ""
        ],
        "volume": "卷三百七十七",
        "no#": 14
    },
    {
        "title": "上河陽李大夫",
        "author": "孟郊",
        "biography": "",
        "paragraphs": [
            "上將秉神略，至兵無猛威。三軍當嚴冬，一撫勝重衣。",
            "霜劍奪眾景，夜星失長輝。蒼鷹獨立時，惡鳥不敢飛。",
            "武牢鎖天關，河橋紐地機。大將奚以安，守此稱者稀。",
            "貧士少顏色，貴門多輕肥。試登山嶽高，方見草木微。",
            "山嶽恩既廣，草木心皆歸。"
        ],
        "notes": [
            ""
        ],
        "volume": "卷三百七十七",
        "no#": 15
    },
    {
        "title": "投贈張端公",
        "author": "孟郊",
        "biography": "",
        "paragraphs": [
            "君子量不極，胸吞百川流。嫉邪霜氣直，問俗春辭柔。",
            "日戶晝輝靜，月杯夜景幽。詠驚芙蓉發，笑激風飆秋。",
            "鸞步獨無侶，鶴音仍寡儔。幸沾分寸顧，散此千萬憂。"
        ],
        "notes": [
            ""
        ],
        "volume": "卷三百七十七",
        "no#": 16
    },
    {
        "title": "贈蘇州韋郎中使君",
        "author": "孟郊",
        "biography": "",
        "paragraphs": [
            "謝客吟一聲，霜落群聽清。文含元氣柔，鼓動萬物輕。",
            "嘉木依性植，曲枝亦不生。塵埃徐庾詞，金玉曹劉名。",
            "章句作雅正，江山益鮮明。萍蘋一浪草，菰蒲片池榮。",
            "曾是康樂詠，如今搴其英。顧惟菲薄質，亦願將此並。"
        ],
        "notes": [
            ""
        ],
        "volume": "卷三百七十七",
        "no#": 17
    },
    {
        "title": "上張徐州",
        "author": "孟郊",
        "biography": "",
        "paragraphs": [
            "為水不入海，安得浮天波。為木不在山，安得橫日柯。",
            "再來君子傍，始覺精義多。大德唯一施，眾情自偏頗。",
            "至樂無宮征，至聲遺謳歌。願鼓空桑弦，永使萬物和。",
            "顧己誠拙訥，幹名已蹉跎。獻詞惟在口，所欲無餘佗。",
            "乍作支泉石，乍作翳松蘿。一不改方圓，破質為琢磨。",
            "賤子本如此，大賢心若何。豈是無異途，異途難經過。"
        ],
        "notes": [
            ""
        ],
        "volume": "卷三百七十七",
        "no#": 18
    },
    {
        "title": "上包祭酒",
        "author": "孟郊",
        "biography": "",
        "paragraphs": [
            "岳岳冠蓋彥，英英文字雄。瓊音獨聽時，塵韻固不同。",
            "春雲生紙上，秋濤起胸中。時吟五君詠，再舉七子風。",
            "何幸松桂侶，見知勤苦功。願將黃鶴翅，一借飛雲空。"
        ],
        "notes": [
            ""
        ],
        "volume": "卷三百七十七",
        "no#": 19
    },
    {
        "title": "贈別崔純亮",
        "author": "孟郊",
        "biography": "",
        "paragraphs": [
            "食薺腸亦苦，強歌聲無歡。出門即有礙，誰謂天地寬。",
            "有礙非遐方，長安大道傍。小人智慮險，平地生太行。",
            "鏡破不改光，蘭死不改香。始知君子心，交久道益彰。",
            "君心與我懷，離別俱回遑。譬如浸蘖泉，流苦已日長。",
            "忍泣目易衰，忍憂形易傷。項籍豈不壯，賈生豈不良。",
            "當其失意時，涕泗各沾裳。古人勸加餐，此餐難自強。",
            "一飯九祝噎，一嗟十斷腸。況是兒女怨，怨氣淩彼蒼。",
            "彼蒼若有知，白日下清霜。今朝始驚歎，碧落空茫茫。"
        ],
        "notes": [
            ""
        ],
        "volume": "卷三百七十七",
        "no#": 20
    },
    {
        "title": "贈文應上人",
        "author": "孟郊",
        "biography": "",
        "paragraphs": [
            "棲遲青山巔，高靜身所便。不踐有命草，但飲無聲泉。",
            "齋性空轉寂，學情深更專。經文開貝葉，衣制垂秋蓮。",
            "厭此俗人群，暫來還卻旋。"
        ],
        "notes": [
            ""
        ],
        "volume": "卷三百七十七",
        "no#": 21
    },
    {
        "title": "嚴河南",
        "author": "孟郊",
        "biography": "",
        "paragraphs": [
            "赤令風骨峭，語言清霜寒。不必用雄威，見者毛髮攢。",
            "我有赤令心，未得赤令官。終朝衡門下，忍志將築彈。",
            "君從西省郎，正有東洛觀。洛民蕭條久，威恩憫撫難。",
            "苦竹聲嘯雪，夜齋聞千竿。詩人偶寄耳，聽苦心多端。",
            "多端落杯酒，酒中方得歡。隱士多飲酒，此言信難刊。",
            "取次令坊沽，舉止務在寬。何必紅燭嬌，始言清宴闌。",
            "丈夫莫矜莊，矜莊不中看。"
        ],
        "notes": [
            ""
        ],
        "volume": "卷三百七十七",
        "no#": 22
    },
    {
        "title": "贈李觀",
        "author": "孟郊",
        "biography": "",
        "paragraphs": [
            "誰言形影親，燈滅影去身。誰言魚水歡，水竭魚枯鱗。",
            "昔為同恨客，今為獨笑人。舍予在泥轍，飄跡上雲津。",
            "臥木易成蠹，棄花難再春。何言對芳景，愁望極蕭晨。",
            "埋劍誰識氣，匣弦日生塵。願君語高風，為餘問蒼旻。"
        ],
        "notes": [
            ""
        ],
        "volume": "卷三百七十七",
        "no#": 23
    },
    {
        "title": "吳安西館贈從弟楚客",
        "author": "孟郊",
        "biography": "",
        "paragraphs": [
            "蒙籠楊柳館，中有南風生。風生今為誰，湘客多遠情。",
            "孤枕楚水夢，獨帆楚江程。覺來殘恨深，尚與歸路並。",
            "玉匣五弦在，請君時一鳴。"
        ],
        "notes": [
            ""
        ],
        "volume": "卷三百七十七",
        "no#": 24
    },
    {
        "title": "贈章仇將軍",
        "author": "孟郊",
        "biography": "",
        "paragraphs": [
            "將軍不誇劍，才氣為英雄。五嶽拽力內，百川傾意中。",
            "本立誰敢拔，飛文自難窮。前時天地翻，已有扶正功。"
        ],
        "notes": [
            ""
        ],
        "volume": "卷三百七十七",
        "no#": 25
    },
    {
        "title": "贈道月上人",
        "author": "孟郊",
        "biography": "",
        "paragraphs": [
            "僧貌淨無點，僧衣甯綴華。尋常晝日行，不使身影斜。",
            "飯術煮松柏，坐山敷雲霞。欲知禪隱高，緝薜為袈裟。"
        ],
        "notes": [
            ""
        ],
        "volume": "卷三百七十七",
        "no#": 26
    },
    {
        "title": "抒情因上郎中二十二叔監察十五叔兼呈李益端公柳縝評事",
        "author": "孟郊",
        "biography": "",
        "paragraphs": [
            "方憑指下弦，寫出心中言。寸草賤子命，高山主人恩。",
            "游邊風沙意，夢楚波濤魂。一日引別袂，九回沾淚痕。",
            "自悲何以然，在禮闕晨昏。名利時轉甚，是非宵亦喧。",
            "浮情少定主，百慮隨世翻。舉此胸臆恨，幸從賢哲論。",
            "明明三飛鸞，照物如朝暾。"
        ],
        "notes": [
            ""
        ],
        "volume": "卷三百七十七",
        "no#": 27
    },
    {
        "title": "贈城郭道士",
        "author": "孟郊",
        "biography": "",
        "paragraphs": [
            "望裏失卻山，聽中遺卻泉。松枝休策雲，藥囊翻貯錢。",
            "曾依青桂鄰，學得白雪弦。別來意未回，世上為隱仙。"
        ],
        "notes": [
            ""
        ],
        "volume": "卷三百七十七",
        "no#": 28
    },
    {
        "title": "桐廬山中贈李明府",
        "author": "孟郊",
        "biography": "",
        "paragraphs": [
            "靜境無濁氛，清雨零碧雲。千山不隱響，一葉動亦聞。",
            "即此佳志士，精微誰相群。欲識楚章句，袖中蘭茝熏。"
        ],
        "notes": [
            ""
        ],
        "volume": "卷三百七十七",
        "no#": 29
    },
    {
        "title": "獻漢南樊尚書",
        "author": "孟郊",
        "biography": "",
        "paragraphs": [
            "天下昔崩亂，大君識賢臣。眾木盡搖落，始見竹色真。",
            "兵勢走山嶽，陽光潛埃塵。心開玄女符，面縛清波人。",
            "異俗既從化，澆風亦歸淳。自公理斯郡，寒穀皆變春。",
            "旗影卷赤電，劍鋒匣青鱗。如何嵩高氣，作鎮楚水濱。",
            "雲鏡忽開霽，孤光射無垠。乃知尋常鑒，照影不照神。"
        ],
        "notes": [
            ""
        ],
        "volume": "卷三百七十七",
        "no#": 30
    },
    {
        "title": "贈轉運陸中丞",
        "author": "孟郊",
        "biography": "",
        "paragraphs": [
            "掌運職既大，摧邪名更雄。鵬飛簸曲雲，鶚怒生直風。",
            "投彼霜雪令，翦除荊棘叢。楚倉傾向西，吳米發自東。",
            "帆影咽河口，車聲聾關中。堯知才策高，人喜道路通。",
            "皆經內史力，繼得酂侯功。萊子真為少，相如未免窮。",
            "衣花野菡萏，書葉山梧桐。不是宗匠心，誰憐久棲蓬。"
        ],
        "notes": [
            ""
        ],
        "volume": "卷三百七十七",
        "no#": 31
    },
    {
        "title": "贈萬年陸郎中",
        "author": "孟郊",
        "biography": "",
        "paragraphs": [
            "天子憂劇縣，寄深華省郎。紛紛風響佩，蟄蟄劍開霜。",
            "舊事笑堆案，新聲唯雅章。誰言百里才，終作橫天梁。",
            "江鴻恥承眷，雲津未能翔。徘徊塵俗中，短毳無輝光。"
        ],
        "notes": [
            ""
        ],
        "volume": "卷三百七十七",
        "no#": 32
    },
    {
        "title": "擢第後東歸書懷，獻座主呂侍禦",
        "author": "孟郊",
        "biography": "",
        "paragraphs": [
            "昔歲辭親淚，今為戀主泣。去住情難並，別離景易戢。",
            "夭矯大空鱗，曾為小泉蟄。幽意獨沉時，震雷忽相及。",
            "神行既不宰，直致非所執。至運本遺功，輕生各自立。",
            "大君思此化，良佐自然集。寶鏡無私光，時文有新習。",
            "慈親誡志就，賤子歸情急。擢第謝靈台，牽衣出皇邑。",
            "行襟海日曙，逸抱江風入。蒹葭得波浪，芙蓉紅岸濕。",
            "雲寺勢動搖，山鐘韻噓吸。舊遊期再踐，懸水得重挹。",
            "松蘿雖可居，青紫終當拾。"
        ],
        "notes": [
            ""
        ],
        "volume": "卷三百七十七",
        "no#": 33
    },
    {
        "title": "古意贈梁肅補闕",
        "author": "孟郊",
        "biography": "",
        "paragraphs": [
            "曲木忌日影，讒人畏賢明。自然照燭間，不受邪佞輕。",
            "不有百煉火，孰知寸金精。金鉛正同爐，願分精與粗。"
        ],
        "notes": [
            ""
        ],
        "volume": "卷三百七十七",
        "no#": 34
    },
    {
        "title": "贈黔府王中丞楚",
        "author": "孟郊",
        "biography": "",
        "paragraphs": [
            "舊說天下山，半在黔中青。又聞天下泉，半落黔中鳴。",
            "山水千萬繞，中有君子行。儒風一以扇，汙俗心皆平。",
            "我願中國春，化從異方生。昔為陰草毒，今為陽華英。",
            "嘉實綴綠蔓，涼湍瀉清聲。逍遙物景勝，視聽空曠並。",
            "困驥猶在轅，沉珠尚隱精。路遐莫及眄，泥汙日已盈。",
            "歲晏將何從，落葉甘自輕。"
        ],
        "notes": [
            ""
        ],
        "volume": "卷三百七十七",
        "no#": 35
    },
    {
        "title": "上達奚舍人",
        "author": "孟郊",
        "biography": "",
        "paragraphs": [
            "北山少日月，草木苦風霜。貧士在重坎，食梅有酸腸。",
            "萬俗皆走圓，一身猶學方。常恐眾毀至，春葉成秋黃。",
            "大賢秉高鑒，公燭無私光。暗室曉未及，幽行涕空行。"
        ],
        "notes": [
            ""
        ],
        "volume": "卷三百七十七",
        "no#": 36
    },
    {
        "title": "贈主人",
        "author": "孟郊",
        "biography": "",
        "paragraphs": [
            "鬥水瀉大海，不如瀉枯池。分明賢達交，豈顧豪華兒。",
            "海有不足流，豪有不足資。枯鱗易為水，貧士易為施。",
            "幸睹君子席，會將幽賤期。側聞清風議，飫如黃金卮。",
            "此道與日月，同光無盡時。"
        ],
        "notes": [
            ""
        ],
        "volume": "卷三百七十七",
        "no#": 37
    },
    {
        "title": "贈建業契公",
        "author": "孟郊",
        "biography": "",
        "paragraphs": [
            "師住青山寺，清華常繞身。雖然到城郭，衣上不棲塵。"
        ],
        "notes": [
            ""
        ],
        "volume": "卷三百七十七",
        "no#": 38
    },
    {
        "title": "獻襄陽于大夫",
        "author": "孟郊",
        "biography": "",
        "paragraphs": [
            "襄陽青山郭，漢江白銅堤。謝公領茲郡，山水無塵泥。",
            "鐵馬萬霜雪，絳旗千虹霓。風漪參差泛，石板重疊躋。",
            "舊淚不復墮，新歡居然齊。還耕竟原野，歸老相扶攜。",
            "物色增曖曖，寒芳更萋萋。淵清有遐略，高躅無近蹊。",
            "即此富蒼翠，自然引翔棲。曩游常抱憶，夙好今尚暌。",
            "願言從逸轡，暇日淩清溪。"
        ],
        "notes": [
            ""
        ],
        "volume": "卷三百七十七",
        "no#": 39
    },
    {
        "title": "贈鄭夫子魴",
        "author": "孟郊",
        "biography": "",
        "paragraphs": [
            "天地入胸臆，籲嗟生風雷。文章得其微，物象由我裁。",
            "宋玉逞大句，李白飛狂才。苟非聖賢心，孰與造化該。",
            "勉矣鄭夫子，驪珠今始胎。"
        ],
        "notes": [
            ""
        ],
        "volume": "卷三百七十七",
        "no#": 40
    },
    {
        "title": "大隱坊：崔從事鄖以直隳職",
        "author": "孟郊",
        "biography": "",
        "paragraphs": [
            "古人留清風，千載遙贈君。破松見貞心，裂竹見直文。",
            "殘月色不改，高賢德常新。家懷詩書富，宅抱草木貧。",
            "安得一蹄泉，來化千尺鱗。含意永不語，釣璜幽水濱。"
        ],
        "notes": [
            ""
        ],
        "volume": "卷三百七十七",
        "no#": 41
    },
    {
        "title": "大隱坊：章仇將軍良棄功守貧",
        "author": "孟郊",
        "biography": "",
        "paragraphs": [
            "飲君江海心，詎能辨淺深。挹君山嶽德，誰能齊嶔岑。",
            "東海精為月，西嶽氣凝金。進則萬景晝，退則群物陰。",
            "我欲薦此言，天門峻沉沉。風飆亦感激，為我颼飀吟。"
        ],
        "notes": [
            ""
        ],
        "volume": "卷三百七十七",
        "no#": 42
    },
    {
        "title": "大隱坊：趙記室俶在職無事",
        "author": "孟郊",
        "biography": "",
        "paragraphs": [
            "卑靜身後老，高動物先摧。方圓水任器，剛勁木成灰。",
            "大道母群物，達人腹眾才。時吟堯舜篇，心向無為開。",
            "彼隱山萬曲，我隱酒一杯。公庭何所有，日日清風來。"
        ],
        "notes": [
            ""
        ],
        "volume": "卷三百七十七",
        "no#": 43
    },
    {
        "title": "贈韓郎中愈",
        "author": "孟郊",
        "biography": "",
        "paragraphs": [
            "何以定交契，贈君高山石。何以保貞堅，贈君青松色。",
            "貧居過此外，無可相彩飾。聞君碩鼠詩，吟之淚空滴。",
            "碩鼠既穿墉，又齧機上絲。穿墉有閑土，齧絲無餘衣。",
            "朝吟枯桑柘，暮泣空杼機。豈是無巧妙，絲斷將何施。",
            "眾人尚肥華，志士多饑羸。願君保此節，天意當察微。",
            "前日遠別離，今日生白髮。欲知萬里情，曉臥半床月。",
            "常恐百蟲秋，使我芳草歇。"
        ],
        "notes": [
            ""
        ],
        "volume": "卷三百七十七",
        "no#": 44
    },
    {
        "title": "戲贈無本",
        "author": "孟郊",
        "biography": "",
        "paragraphs": [
            "長安秋聲幹，木葉相號悲。瘦僧臥冰淩，嘲詠含金痍。",
            "金痍非戰痕，峭病方在茲。詩骨聳東野，詩濤湧退之。",
            "有時踉蹌行，人驚鶴阿師。可惜李杜死，不見此狂癡。",
            "燕僧聳聽詞，袈裟喜新翻。北嶽厭利殺，玄功生微言。",
            "天高亦可飛，海廣亦可源。文章杳無底，劚掘誰能根。",
            "夢靈仿佛到，對我方與論。拾月鯨口邊，何人免為吞。",
            "燕僧擺造化，萬有隨手奔。補綴雜霞衣，笑傲諸貴門。",
            "將明文在身，亦爾道所存。朔雪凝別句，朔風飄征魂。",
            "再期嵩少遊，一訪蓬蘿村。春草步步綠，春山日日暄。",
            "遙鶯相應吟，晚聽恐不繁。相思塞心胸，高逸難攀援。"
        ],
        "notes": [
            ""
        ],
        "volume": "卷三百七十七",
        "no#": 45
    }
]