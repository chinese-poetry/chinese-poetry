[
    {
        "title": "春池泛舟聯句",
        "author": "裴度",
        "biography": "",
        "paragraphs": [
            "鳳池新雨後，池上好風光。——劉禹錫",
            "取酒愁春盡，留賓喜日長。——裴度",
            "柳絲迎畫舸，水鏡寫雕梁，——崔群",
            "潭洞迷仙府，煙霞認醉鄉。——賈餗",
            "鶯聲隨笑語，竹色入壺觴。——張籍",
            "晚景含澄澈，時芳得豔陽。——劉禹錫",
            "飛鳧拂輕浪，綠柳暗回塘。——裴度",
            "逸韻追安石，高居勝辟強。——崔群",
            "杯停新令舉，詩動彩箋忙。——賈餗",
            "顧謂同來客，歡游不可忘。——張籍"
        ],
        "notes": [
            ""
        ],
        "volume": "卷七百九十",
        "no#": 1
    },
    {
        "title": "西池落泉聯句",
        "author": "裴度",
        "biography": "",
        "paragraphs": [
            "東閣聽泉落，能令野興多。——行式",
            "散時猶帶沫，淙處即跳波。——裴度",
            "偏洗磷磷石，還驚泛泛鵝。——張籍",
            "色清塵不染，光白月相和。——白居易",
            "噴雪縈松竹，攢珠濺芰荷。——劉禹錫",
            "對吟時合響，觸樹更搖柯。——張籍",
            "照圃紅分藥，侵階綠浸莎。——白居易",
            "日斜車馬散，餘韻逐鳴珂。——劉禹錫"
        ],
        "notes": [
            ""
        ],
        "volume": "卷七百九十",
        "no#": 2
    },
    {
        "title": "首夏猶清和聯句",
        "author": "裴度",
        "biography": "",
        "paragraphs": [
            "記得謝家詩，清和即此時。——白居易",
            "餘花數種在，密葉幾重垂。——裴度",
            "芳謝人人惜，陰成處處宜。——劉禹錫",
            "水萍爭點綴，梁燕共追隨。——行式",
            "亂蝶憐疏蕊，殘鶯戀好枝。——張籍",
            "草香殊未歇，雲勢漸多奇。——白居易",
            "單服初寧體，新篁已出籬。——裴度",
            "與春為別近，覺日轉行遲。——劉禹錫",
            "繞樹風光少，侵階苔蘚滋。——行式",
            "惟思奉歡樂，長得在西池。——張籍"
        ],
        "notes": [
            ""
        ],
        "volume": "卷七百九十",
        "no#": 3
    },
    {
        "title": "薔薇花聯句",
        "author": "裴度",
        "biography": "",
        "paragraphs": [
            "似錦如霞色，連春接夏開。——劉禹錫",
            "波紅分影入，風好帶香來。——裴度",
            "得地依東閣，當階奉上臺。——行式",
            "淺深皆有態，次第暗相催。——劉禹錫",
            "滿地愁英落，緣堤惜棹回。——裴度",
            "芳濃濡雨露，明麗隔塵埃。——行式",
            "似著胭脂染，如經巧婦裁。——白居易",
            "奈花無別計，只有酒殘杯。——張籍"
        ],
        "notes": [
            ""
        ],
        "volume": "卷七百九十",
        "no#": 4
    },
    {
        "title": "喜遇劉二十八偶書兩韻聯句",
        "author": "裴度",
        "biography": "",
        "paragraphs": [
            "病來佳興少，老去舊遊稀。笑語縱橫作，杯觴絡繹飛。——裴度",
            "清談如水玉，逸韻貫珠璣。高位當金鉉，虛懷似布衣。——劉禹錫",
            "已容狂取樂，仍任醉忘機。舍眷將何適，留歡便是歸。——白居易",
            "鳳儀常欲附，蚊力自知微。願假尊罍末，膺門自此依。——李紳"
        ],
        "notes": [
            ""
        ],
        "volume": "卷七百九十",
        "no#": 5
    },
    {
        "title": "劉二十八自汝赴左馮，塗經洛中相見聯句",
        "author": "裴度",
        "biography": "",
        "paragraphs": [
            "不歸丹掖去，銅竹漫云云。唯喜因過我，須知未賀君。——裴度",
            "詩聞安石詠，香見令公熏。欲首函關路，來披緱嶺雲。——白居易",
            "貂蟬公獨步，鴛鷺我同群。插羽先飛酒，交鋒便戰文。——李紳",
            "鎮嵩知表德，定鼎為銘勳。顧鄙容商洛，征歡候汝墳。——劉禹錫",
            "頻年多謔浪，此夕任喧紛。故態猶應在，行期未要聞。——裴度",
            "游藩榮已久，捧袂惜將分。詎厭杯行疾，唯愁日向曛。——白居易",
            "窮陰初莽蒼，離思漸氤氳。殘雪午橋岸，斜陽伊水濆。——李紳",
            "上謨尊右掖，全略靜東軍。萬頃徒稱量，滄溟詎有垠。——劉禹錫"
        ],
        "notes": [
            ""
        ],
        "volume": "卷七百九十",
        "no#": 6
    },
    {
        "title": "度自到洛中與樂天為文酒之會時時構詠樂不可…因為聯句",
        "author": "裴度",
        "biography": "",
        "paragraphs": [
            "成周文酒會，吾友勝鄒枚。唯憶劉夫子，而今又到來。——裴度",
            "欲迎先倒屣，亦坐便傾杯。飲許伯倫右，詩推公幹才。——白居易",
            "久曾聆郢唱，重喜上燕台。晝話牆陰轉，宵歡斗柄回。——劉禹錫",
            "新聲還共聽，故態複相咍。遇物皆先賞，從花半未開。——裴度",
            "起時烏帽側，散處玉山頹。墨客喧東閣，文星犯上台。——白居易",
            "詠吟君稱首，疏放我為魁。憶戴何勞訪，留髡不用猜。——裴度",
            "奉觴承麹糵，落筆捧瓊瑰。醉弁無妨側，詞鋒不可摧。——白居易",
            "水軒看翡翠，石徑踐莓苔。童子能騎竹，佳人解詠梅。——劉禹錫",
            "洛中三可矣，鄴下七悠哉。自向風光急，不須弦管催。——裴度",
            "樂觀魚踴躍，閑愛鶴裴回。煙柳青凝黛，波萍綠撥醅。——白居易",
            "春榆初改火，律管又飛灰。紅藥多遲發，碧松宜亂栽。——劉禹錫",
            "馬嘶駝陌上，鷁泛鳳城隈。色色時堪惜，些些病莫推。——裴度",
            "涸流尋軋軋，餘刃轉恢恢。從此知心伏，無因敢自媒。——劉禹錫",
            "室隨親客入，席許舊寮陪。逸興嵇將阮，交情陳與雷。——白居易",
            "洪爐思哲匠，大廈要群材。他日登龍路，應知免曝鰓。——劉禹錫"
        ],
        "notes": [
            ""
        ],
        "volume": "卷七百九十",
        "no#": 7
    },
    {
        "title": "宴興化池亭送白二十二東歸聯句",
        "author": "裴度",
        "biography": "",
        "paragraphs": [
            "東洛言歸去，西園告別來。白頭青眼客，池上手中杯。——裴度",
            "離瑟殷勤奏，仙舟委曲回。征輪今欲動，賓閣為誰開。——劉禹錫",
            "坐弄琉璃水，行登綠縟堆。花低妝照影，萍散酒吹醅。——白居易",
            "岸蔭新抽竹，亭香欲變梅。隨遊多笑傲，遇勝且裴回。——張籍",
            "澄澈連天境，潺湲出地雷。林塘難共賞，鞍馬莫相催。——裴度",
            "信及魚還樂，機忘鳥不猜。晚晴槐起露，新雨石添苔。——劉禹錫",
            "擬作雲泥別，尤思頃刻陪。歌停珠貫斷，飲罷玉峰頹。——白居易",
            "雖有逍遙志，其如磊落才。會當重入用，此去肯悠哉。——張籍"
        ],
        "notes": [
            ""
        ],
        "volume": "卷七百九十",
        "no#": 8
    },
    {
        "title": "西池送白二十二東歸兼寄令狐相公聯句",
        "author": "裴度",
        "biography": "",
        "paragraphs": [
            "促坐宴回塘，送君歸洛陽。彼都留上宰，為我說中腸。——裴度",
            "威鳳池邊別，冥鴻天際翔。披雲見居守，望日拜封章。——劉禹錫",
            "春盡年華少，舟通景氣長。送行歡共惜，寄遠意難忘。——張籍",
            "東道瞻軒蓋，西園醉羽觴。謝公深眷眄，商皓信輝光。——行式",
            "舊德推三友，新篇代八行。——"
        ],
        "notes": [
            ""
        ],
        "volume": "卷七百九十",
        "no#": 9
    },
    {
        "title": "杏園聯句",
        "author": "李絳",
        "biography": "",
        "paragraphs": [
            "杏園千樹欲隨風，一醉同人此暫同。——群上司空",
            "老態忽忘絲管裏，衰顏宜解酒杯中。——李絳",
            "曲江日暮殘紅在，翰苑年深舊事空。——白居易",
            "二十四年流落者，故人相引到花叢。——劉禹錫"
        ],
        "notes": [
            ""
        ],
        "volume": "卷七百九十",
        "no#": 10
    },
    {
        "title": "花下醉中聯句",
        "author": "李絳",
        "biography": "",
        "paragraphs": [
            "共醉風光地，花飛落酒杯。——李絳",
            "殘春猶可賞，晚景莫相催。——劉禹錫",
            "酒幸年年有，花應歲歲開。——白居易",
            "且當金韻擲，莫遣玉山頹。——李絳",
            "高會彌堪惜，良時不易陪。——庾承宣",
            "誰能拉花住，爭換得春回。——劉禹錫",
            "我輩尋常有，佳人早晚來。——楊嗣複",
            "寄言三相府，欲散且裴回。——白居易"
        ],
        "notes": [
            ""
        ],
        "volume": "卷七百九十",
        "no#": 11
    },
    {
        "title": "樂天是月長齋鄙夫此時愁臥裏閭非遠雲霧難披因以…驚禪",
        "author": "劉禹錫",
        "biography": "",
        "paragraphs": [
            "五月長齋月，文心苦行心。蘭蔥不入戶，薝卜自成林。——劉禹錫",
            "護戒先辭酒，嫌喧亦徹琴。塵埃賓位靜，香火道場深。——白居易",
            "我靜馴狂象，餐餘施眾禽。定知於佛佞，豈複向書淫。——劉禹錫",
            "闌藥凋紅豔，庭槐換綠陰。風光徒滿目，雲霧未披襟。——白居易",
            "樹為清涼倚，池因盥漱臨。蘋芳遭燕拂，蓮坼待蜂尋。——劉禹錫",
            "捨下環流水，窗中列遠岑。苔斑錢剝落，石怪玉嶔岑。——白居易",
            "鵲頂迎秋禿，鶯喉入夏瘖。綠楊垂嫩色，綖棘露長針。——劉禹錫",
            "散秩身猶幸，趨朝力不任。官將方共拙，年與病交侵。——白居易",
            "徇樂非時選，忘機似陸沈。鑒容稱四皓，捫腹有三壬。——劉禹錫",
            "攜手慚連璧，同心許斷金。紫芝雖繼唱，白雪少知音。——白居易",
            "憶罷吳門守，相逢楚水潯。舟中頻曲晏，夜後各加斟。——劉禹錫",
            "濁酒銷殘漏，弦聲間遠砧。酡顏舞長袖，密坐接華簪。——白居易",
            "持論峰巒峻，戰文矛戟森。笑言誠莫逆，造次必相箴。——劉禹錫",
            "往事應如昨，餘歡迄至今。迎君常倒屣，訪我輒攜衾。——白居易",
            "陰魄初離畢，陽光正在參。待公休一食，縱飲共狂吟。——劉禹錫"
        ],
        "notes": [
            ""
        ],
        "volume": "卷七百九十",
        "no#": 12
    },
    {
        "title": "秋霖即事聯句三十韻",
        "author": "白居易",
        "biography": "",
        "paragraphs": [
            "蕭索窮秋月，蒼茫苦雨天。泄雲生棟上，行潦入庭前。——白居易",
            "苔色侵三徑，波聲想五弦。井蛙爭入戶，轍鮒亂歸泉。——王起",
            "高溜愁晨坐，空階驚夜眠。鶴鳴猶未已，蟻穴亦頻遷。——劉禹錫",
            "散漫疏還密，空蒙斷複連。竹沾青玉潤，荷滴白珠圓。——白居易",
            "地濕灰蛾滅，池添水馬憐。有苗沾霢霂，無月弄潺湲。——王起",
            "籬菊潛開秀，園蔬已罷鮮。斷行隨雁翅，孤嘯聳鳶肩。——劉禹錫",
            "橋柱黏黃菌，牆衣點綠錢。草荒行藥路，沙泛釣魚船。——白居易",
            "長者車猶阻，高人榻且懸。金烏何日見，玉爵幾時傳。——王起",
            "近井桐先落，當簷石欲穿。趨風誠有戀，披霧邈無緣。——劉禹錫",
            "廩米陳生醭，庖薪濕起煙。鳴雞潛報曉，急景暗凋年。——白居易",
            "蓋灑高松上，絲繁細柳邊。拂叢時起蝶，墮葉乍驚蟬。——王起",
            "巾角皆爭墊，裙裾別似湔。人多蒙翠被，馬盡著連幹。——劉禹錫",
            "好客無來者，貧家但悄然。濕泥印鶴跡，漏壁絡蝸涎。——白居易",
            "蚊聚雷侵室，鷗翻浪滿川。上樓愁冪冪，繞舍厭濺濺。——王起",
            "律候今秋矣，歡娛久曠焉。但令高興在，晴後奉周旋。——劉禹錫"
        ],
        "notes": [
            ""
        ],
        "volume": "卷七百九十",
        "no#": 13
    },
    {
        "title": "喜晴聯句",
        "author": "白居易",
        "biography": "",
        "paragraphs": [
            "苦雨晴何喜，喜于未雨時。氣收雲物變，聲樂鳥烏知。——白居易",
            "蕙泛光風圃，蘭開皎月池。千峰分遠近，九陌好追隨。——王起",
            "白日開天路，玄陰卷地維。餘清在林薄，新照入漣漪。——劉禹錫",
            "碧樹涼先落，青蕪濕更滋。曬毛經浴鶴，曳尾出泥龜。——白居易",
            "舞去商羊速，飛來野馬遲。柱邊無潤礎，臺上有遊絲。——王起",
            "橋淨行塵息，堤長禁柳垂。宮城開睥睨，觀闕麗罘罳。——劉禹錫",
            "洛水澄清鎮，嵩煙展翠帷。梁成虹乍見，市散蜃初移。——白居易",
            "藉草風猶暖，攀條露已晞。屋穿添碧瓦，牆缺召金錘。——王起",
            "迥徹來雙目，昏煩去四支。霞文晚煥爛，星影夕參差。——劉禹錫",
            "爽助門庭肅，寒摧草木衰。黃幹向陽菊，紅洗得霜梨。——白居易",
            "假蓋閑誰惜，彈弦燥更悲。散蹄良馬穩，炙背野人宜。——王起",
            "洞戶晨暉入，空庭宿霧披。推林出書目，傾笥上衣椸。——劉禹錫",
            "道路行非阻，軒車望可期。無辭訪圭竇，且願見瓊枝。——白居易",
            "山閣蓬萊客，儲宮羽翼師。每優陪麗句，何暇覿英姿。——王起",
            "玩景方搔首，懷人尚斂眉。因吟仲文什，高興盡於斯。——劉禹錫"
        ],
        "notes": [
            ""
        ],
        "volume": "卷七百九十",
        "no#": 14
    },
    {
        "title": "會昌春連宴即事",
        "author": "白居易",
        "biography": "",
        "paragraphs": [
            "元年寒食日，上巳暮春天。雞黍三家會，鶯花二節連。——白居易",
            "光風初澹蕩，美景漸暄妍。簪組蘭亭上，車輿曲水邊。——劉禹錫",
            "松聲添奏樂，草色助鋪筵。雀舫宜閑泛，螺杯任漫傳。——王起",
            "園蔬香帶露，廚柳暗藏煙。麗句輕珠玉，清談勝管弦。——白居易",
            "陌喧金距鬥，樹動彩繩懸。姹女妝梳豔，游童衣服鮮。——劉禹錫",
            "圃香知種蕙，池暖憶開蓮。怪石雲疑觸，夭桃火欲然。——王起",
            "正歡唯恐散，雖醉未思眠。嘯傲人間世，追隨地上仙。——白居易",
            "燕來雙涎涎，雁去累翩翩。行樂真吾事，尋芳獨我先。——劉禹錫",
            "滯周慚太史，入洛繼先賢。昔恨多分手，今歡謬比肩。——王起",
            "病猶陪宴飲，老更奉周旋。望重青雲客，情深白首年。——白居易",
            "遍嘗珍饌後，許入畫堂前。舞袖翻紅炬，歌鬟插寶蟬。——劉禹錫",
            "斷金多感激，倚玉貴遷延。說史吞顏注，論詩笑鄭箋。——王起",
            "松筠寒不變，膠漆冷彌堅。興伴王尋戴，榮同隗在燕。——白居易",
            "擲盧誇使氣，刻燭鬥成篇。實藝皆三捷，虛名愧六聯。——劉禹錫",
            "興闌猶舉白，話靜每思玄。更說歸時好，亭亭月正圓。——王起"
        ],
        "notes": [
            ""
        ],
        "volume": "卷七百九十",
        "no#": 15
    },
    {
        "title": "僕射來示有三春向晚四者難並之說誠哉是言輒…兼簡尚書",
        "author": "白居易",
        "biography": "",
        "paragraphs": [
            "三春今向晚，四者昔難並。借問低眉坐，何如攜手行。——白居易",
            "舊遊多過隙，新宴且尋盟。鸚鵡林須樂，麒麟閣未成。——王起",
            "分陰當愛惜，遲景好逢迎。林野熏風起，樓臺穀雨晴。——劉禹錫",
            "牆低山半出，池廣水初平。橋轉長虹曲，舟回小鷁輕。——白居易",
            "殘花猶布繡，密竹自聞笙。欲過芳菲節，難忘宴慰情。——王起",
            "月輪行似箭，時物始如傾。見雁隨兄去，聽鶯求友聲。——劉禹錫",
            "蕙長書帶展，菰嫩剪刀生。坐密衣裳暖，堂虛絲管清。——白居易",
            "峰巒侵碧落，草木近朱明。與點非沂水，陪膺是洛城。——王起",
            "撥醅爭綠醑，臥酪待朱櫻。幾處能留客，何人喚解酲。——劉禹錫",
            "舊儀尊右揆，新命寵春卿。有喜鵲頻語，無機鷗不驚。——白居易",
            "青林思小隱，白雪仰芳名。訪舊殊千里，登高賴九城。——王起",
            "酂侯司管鑰，疏傅傲簪纓。綸綍曾同掌，煙霄即上征。——劉禹錫",
            "冊庭嘗接武，書殿忝連衡。蘭室春彌馥，松心晚更貞。——白居易",
            "琴招翠羽下，鉤掣紫鱗呈，只願回烏景。誰能避兕觥。——王起",
            "方知醉兀兀，應是走營營。鳳閣鸞台路，從他年少爭。——白居易"
        ],
        "notes": [
            ""
        ],
        "volume": "卷七百九十",
        "no#": 16
    }
]