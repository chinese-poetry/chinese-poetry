[
    {
        "title": "奉和聖制九月十八日賜百寮追賞因書所懷",
        "author": "權德輿",
        "biography": "",
        "paragraphs": [
            "錫宴朝野洽，追歡堯舜情。秋堂絲管動，水榭煙霞生。",
            "黃花媚新霽，碧樹含餘清。同和六律應，交泰萬宇平。",
            "春藻下中天，湛恩闡文明。小臣諒何以，亦此摽華纓。"
        ],
        "notes": [
            ""
        ],
        "volume": "卷三百二十",
        "no#": 1
    },
    {
        "title": "奉和聖制九日言懷賜中書門下及百寮",
        "author": "權德輿",
        "biography": "",
        "paragraphs": [
            "令節在豐歲，皇情喜乂安。絲竹調六律，簪裾列千官。",
            "煙霜暮景清，水木秋光寒。筵開曲池上，望盡終南端。",
            "天文麗慶霄，墨妙驚飛鸞。願言黃花酒，永奉今日歡。"
        ],
        "notes": [
            ""
        ],
        "volume": "卷三百二十",
        "no#": 2
    },
    {
        "title": "奉和聖制重陽日中外同歡以詩言志因示百僚",
        "author": "權德輿",
        "biography": "",
        "paragraphs": [
            "玉醴宴嘉節，拜恩歡有餘。煌煌菊花秀，馥馥萸房舒。",
            "白露秋稼熟，清風天籟虛。和聲度簫韶，瑞氣深儲胥。",
            "百辟皆醉止，萬方今宴如。宸衷在化成，藻思煥瓊琚。",
            "微臣徒竊抃，豈足歌唐虞。"
        ],
        "notes": [
            ""
        ],
        "volume": "卷三百二十",
        "no#": 3
    },
    {
        "title": "奉和聖制中春麟德殿會百寮觀新樂",
        "author": "權德輿",
        "biography": "",
        "paragraphs": [
            "仲春藹芳景，內庭宴群臣。森森列幹戚，濟濟趨鉤陳。",
            "大樂本天地，中和序人倫。正聲邁咸濩，易象含羲文。",
            "玉俎映朝服，金鈿明舞茵。韶光雪初霽，聖藻風自熏。",
            "時泰恩澤溥，功成行綴新。賡歌仰昭回，竊比華封人。"
        ],
        "notes": [
            ""
        ],
        "volume": "卷三百二十",
        "no#": 4
    },
    {
        "title": "奉和聖制中和節賜百官宴集因示所懷",
        "author": "權德輿",
        "biography": "",
        "paragraphs": [
            "萬方慶嘉節，宴喜皇澤均。曉開蓂葉初，景麗星鳥春。",
            "藻思貞百度，著明並三辰。物情舒在陽，時令弘至仁。",
            "衢酒和樂被，熏弦聲曲新。賡歌武弁側，永荷玄化醇。"
        ],
        "notes": [
            ""
        ],
        "volume": "卷三百二十",
        "no#": 5
    },
    {
        "title": "奉和聖制重陽日即事六韻",
        "author": "權德輿",
        "biography": "",
        "paragraphs": [
            "嘉節在陽數，至歡朝野同。恩隨千鐘洽，慶屬五稼豐。",
            "時菊洗露華，秋池涵霽空。金絲響仙樂，劍舄羅宗公。",
            "天道光下濟，睿詞敷大中。多慚擊壤曲，何以答堯聰。"
        ],
        "notes": [
            ""
        ],
        "volume": "卷三百二十",
        "no#": 6
    },
    {
        "title": "奉和聖制豐年多慶九日示懷",
        "author": "權德輿",
        "biography": "",
        "paragraphs": [
            "寒露應秋杪，清光澄曙空。澤均行葦厚，年慶華黍豐。",
            "聲明暢八表，宴喜陶九功。文麗日月合，樂和天地同。",
            "聖言在推誠，臣職惟匪躬。瑣細何以報，翾飛淳化中。"
        ],
        "notes": [
            ""
        ],
        "volume": "卷三百二十",
        "no#": 7
    },
    {
        "title": "贈文敬太子廟時享退文舞迎武舞樂章",
        "author": "權德輿",
        "biography": "",
        "paragraphs": [
            "幹旄羽鑰相虧蔽，一進一退殊行綴。",
            "昔獻三雍盛禮容，今陳六佾崇儀制。"
        ],
        "notes": [
            ""
        ],
        "volume": "卷三百二十",
        "no#": 8
    },
    {
        "title": "讀穀梁傳二首",
        "author": "權德輿",
        "biography": "",
        "paragraphs": [
            "荀寅士吉射，誠乃蔽聰明。奈何趙志父，專舉晉陽兵。",
            "下令漢七國，借此以為名。吾嘉徙薪智，禍亂何由生。",
            "憶昔溴梁會，豈伊無諸侯。群臣自盟歃，君政如贅旒。",
            "有力則宗楚，何人複尊周。空文徒爾貶，見此眥血流。"
        ],
        "notes": [
            ""
        ],
        "volume": "卷三百二十",
        "no#": 9
    },
    {
        "title": "劉紹相訪夜話，因書即事",
        "author": "權德輿",
        "biography": "",
        "paragraphs": [
            "故人愴久別，茲夕款郊扉。山僮漉野醞，稚子褰書帷。",
            "清露泫珠瑩，金波流玉徽。忘言我造適，瞪視君無違。",
            "但令靜勝躁，自使臒者肥。不待蘧生年，從此知昔非。"
        ],
        "notes": [
            ""
        ],
        "volume": "卷三百二十",
        "no#": 10
    },
    {
        "title": "臥病喜惠上人、李煉師、茅處士見訪，因以贈",
        "author": "權德輿",
        "biography": "",
        "paragraphs": [
            "沈屙結繁慮，臥見書窗曙。方外三賢人，惠然來相親。",
            "整巾起曳策，喜非車馬客。支郎有佳文，新句淩碧雲。",
            "霓裳何飄飄，浩志淩紫氛。複有沈冥士，遠系三茅君。",
            "各言麋鹿性，不與簪組群。清言出象系，曠跡逃玄纁。",
            "心源暫澄寂，世故方糾紛。終當逐師輩，岩桂香氳芬。"
        ],
        "notes": [
            ""
        ],
        "volume": "卷三百二十",
        "no#": 11
    },
    {
        "title": "多病戲書，因示長孺",
        "author": "權德輿",
        "biography": "",
        "paragraphs": [
            "行年未四十，已覺百病生。眼眩飛蠅影，耳厭遠蟬聲。",
            "甘辛敗六藏，冰炭交七情。唯思曲肱枕，搔首擲華纓。"
        ],
        "notes": [
            ""
        ],
        "volume": "卷三百二十",
        "no#": 12
    },
    {
        "title": "古興",
        "author": "權德輿",
        "biography": "",
        "paragraphs": [
            "月中有桂樹，無翼難上天。海底有龍珠，下隔萬丈淵。",
            "人生大限雖百歲，就中三十稱一世。晦明烏兔相推遷，",
            "一氣暫聚常恐散，黃河清兮白石爛。"
        ],
        "notes": [
            ""
        ],
        "volume": "卷三百二十",
        "no#": 13
    },
    {
        "title": "感寓",
        "author": "權德輿",
        "biography": "",
        "paragraphs": [
            "殘雨倦欹枕，病中時序分。秋蟲與秋葉，一夜隔窗聞。",
            "虛室對搖落，晤言無與群。冥心試觀化，世故如絲棼。",
            "但看鳶戾天，豈見山出雲。下裏徒擊節，朱弦秘南熏。",
            "梧桐秀朝陽，上有威鳳文。終待九成奏，來儀瑞吾君。"
        ],
        "notes": [
            ""
        ],
        "volume": "卷三百二十",
        "no#": 14
    },
    {
        "title": "跌傷伏枕，有勸醲酒者暫忘所苦，因有一絕",
        "author": "權德輿",
        "biography": "",
        "paragraphs": [
            "一杯宜病士，四體委胡床。暫得遺形處，陶然在醉鄉。"
        ],
        "notes": [
            ""
        ],
        "volume": "卷三百二十",
        "no#": 15
    },
    {
        "title": "病中苦熱",
        "author": "權德輿",
        "biography": "",
        "paragraphs": [
            "三伏鼓洪爐，支離一病夫。倦眠身似火，渴歠汗如珠。",
            "悸乏心難定，沉煩氣欲無。何時灑微雨，因與好風俱。"
        ],
        "notes": [
            ""
        ],
        "volume": "卷三百二十",
        "no#": 16
    },
    {
        "title": "覽鏡見白髮數莖光鮮特異",
        "author": "權德輿",
        "biography": "",
        "paragraphs": [
            "秋來皎潔白須光，試脫朝簪學酒狂。",
            "一曲酣歌還自樂，兒孫嬉笑挽衣裳。"
        ],
        "notes": [
            ""
        ],
        "volume": "卷三百二十",
        "no#": 17
    },
    {
        "title": "南亭曉坐因以示璩",
        "author": "權德輿",
        "biography": "",
        "paragraphs": [
            "隱幾日無事，風交松桂枝。園廬含曉霽，草木發華姿。",
            "跡似南山隱，官從小宰移。萬殊同野馬，方寸即靈龜。",
            "弱質常多病，流年近始衰。圖書傳授處，家有一男兒。"
        ],
        "notes": [
            ""
        ],
        "volume": "卷三百二十",
        "no#": 18
    },
    {
        "title": "竹徑偶然作",
        "author": "權德輿",
        "biography": "",
        "paragraphs": [
            "退朝此休沐，閉戶無塵氛。杖策入幽徑，清風隨此君。",
            "琴觴恣偃傲，蘭蕙相氛氳。幽賞方自適，林西煙景曛。"
        ],
        "notes": [
            ""
        ],
        "volume": "卷三百二十",
        "no#": 19
    },
    {
        "title": "拜昭陵過咸陽墅",
        "author": "權德輿",
        "biography": "",
        "paragraphs": [
            "季子乏二頃，揚雄才一廛。伊予此南畝，數已逾前賢。",
            "頃歲辱明命，銘勳鏤貞堅。遂茲操書致，內顧增缺然。",
            "乃葺場圃事，迨今三四年。適因昭陵拜，得抵咸陽田。",
            "田夫競致辭，鄉耋爭來前。村盤既羅列，雞黍皆珍鮮。",
            "古稱祿代耕，人以食為天。自慚廩給厚，諒使井稅先。",
            "塗塗溝塍霧，漠漠桑柘煙。荒蹊沒古木，精舍臨秋泉。",
            "池籠豈所安，樵牧乃所便。終當解纓絡，田裏諧因緣。"
        ],
        "notes": [
            ""
        ],
        "volume": "卷三百二十",
        "no#": 20
    },
    {
        "title": "早春南亭即事",
        "author": "權德輿",
        "biography": "",
        "paragraphs": [
            "虛齋坐清晝，梅坼柳條鮮。節候開新曆，筋骸減故年。",
            "振衣慚艾綬，窺鏡歎華顛。獨有開懷處，孫孩戲目前。"
        ],
        "notes": [
            ""
        ],
        "volume": "卷三百二十",
        "no#": 21
    },
    {
        "title": "璩授京兆府參軍戲書以示兼呈獨孤郎",
        "author": "權德輿",
        "biography": "",
        "paragraphs": [
            "見爾府中趨，初官足慰吾。老牛還舐犢，凡鳥亦將雛。",
            "喜至翻成感，癡來或欲殊。因慚玉潤客，應笑此非夫。"
        ],
        "notes": [
            ""
        ],
        "volume": "卷三百二十",
        "no#": 22
    },
    {
        "title": "書紳詩",
        "author": "權德輿",
        "biography": "",
        "paragraphs": [
            "和靜有真質，斯人稱最靈。感物惑天性，觸裏紛多名。",
            "禍機生隱微，智者鑒未形。敗禮因近習，哲人自居貞。",
            "當令念慮端，鄙嫚不能萌。苟非不逾矩，焉得遂性情。",
            "謹之在事初，動用各有程。千里起步武，彗雲自纖莖。",
            "心源一流放，駭浪奔長鯨。淵木苟端深，枝流則貞清。",
            "和理通性術，悠久方昭明。先師留中庸，可以導此生。"
        ],
        "notes": [
            ""
        ],
        "volume": "卷三百二十",
        "no#": 23
    },
    {
        "title": "侍從游後湖宴坐",
        "author": "權德輿",
        "biography": "",
        "paragraphs": [
            "絕境殊不遠，湖塘直吾廬。煙霞旦夕生，泛覽誠可娛。",
            "慈顏俯見喻，輟爾詩與書。清旭理輕舟，嬉遊散煩劬。",
            "宿雨蕩殘燠，惠風與之俱。心靈一開曠，機巧眇已疏。",
            "中流有荷花，花實相芬敷。田田綠葉映，豔豔紅姿舒。",
            "繁香好風結，淨質清露濡。丹霞無容輝，嫭色亦踟躕。",
            "穠芳射水木，欹葉遊龜魚。化工若有情，生植皆不如。",
            "輕舟任沿溯，畢景乃躊躇。家人亦恬曠，稚齒皆忻愉。",
            "素弦激淒清，旨酒盈樽壺。壽觴既頻獻，樂極隨歌呼。",
            "圓月初出海，澄輝來滿湖。清光照酒酣，俯傾百慮無。",
            "以茲心目暢，敵彼名利途。輕肥何為者，漿藿自有餘。",
            "願銷區中累，保此湖上居。無用誠自適，年年玩芙蕖。"
        ],
        "notes": [
            ""
        ],
        "volume": "卷三百二十",
        "no#": 24
    },
    {
        "title": "晨坐寓興",
        "author": "權德輿",
        "biography": "",
        "paragraphs": [
            "清晨坐虛齋，群動寂未喧。泊然一室內，因見萬化源。",
            "得喪心既齊，清淨教益敦。境來每自愜，理勝或不言。",
            "亭柯見榮枯，止水知清渾。悠悠世上人，此理法難論。"
        ],
        "notes": [
            ""
        ],
        "volume": "卷三百二十",
        "no#": 25
    },
    {
        "title": "郊居歲暮因書所懷",
        "author": "權德輿",
        "biography": "",
        "paragraphs": [
            "養拙方去喧，深居絕人事。返耕忘帝力，樂道疏代累。",
            "翛然衡茅下，便有江海意。寧知肉食尊，自覺儒衣貴。",
            "煙霜當暮節，水石多幽致。三徑日閑安，千峰對深邃。",
            "策藜出村渡，岸幘尋古寺。月魄清夜琴，猿聲警朝寐。",
            "地偏芝桂長，境勝煙霞異。獨鳥帶晴光，疏篁淨寒翠。",
            "窗前風葉下，枕上溪雲至。散發對農書，齋心看道記。",
            "清言核名理，開卷窮精義。求譽觀朵頤，危身陷芳餌。",
            "紛吾守孤直，世業常恐墜。就學緝韋編，銘心對欹器。",
            "元和暢萬物，動植咸使遂。素履期不渝，永懷丘中志。"
        ],
        "notes": [
            ""
        ],
        "volume": "卷三百二十",
        "no#": 26
    },
    {
        "title": "暮春閒居示同志",
        "author": "權德輿",
        "biography": "",
        "paragraphs": [
            "避喧非傲世，幽興樂郊園。好古每開卷，居貧常閉門。",
            "曙鐘來古寺，旭日上西軒。稍與清境會，暫無塵事煩。",
            "靜看雲起滅，閑望鳥飛翻。乍問山僧偈，時聽漁父言。",
            "體羸諳藥性，事簡見心源。冠帶驚年長，詩書喜道存。",
            "小池泉脈湊，危棟燕雛喧。風入松陰靜，花添竹影繁。",
            "灌園輸井稅，學稼奉晨昏。此外知何有，怡然向一樽。"
        ],
        "notes": [
            ""
        ],
        "volume": "卷三百二十",
        "no#": 27
    },
    {
        "title": "田家即事",
        "author": "權德輿",
        "biography": "",
        "paragraphs": [
            "閑臥藜床對落暉，翛然便覺世情非。漠漠稻花資旅食，",
            "待學尚平婚嫁畢，渚煙溪月共忘機。"
        ],
        "notes": [
            ""
        ],
        "volume": "卷三百二十",
        "no#": 28
    },
    {
        "title": "寓興",
        "author": "權德輿",
        "biography": "",
        "paragraphs": [
            "弱冠無所就，百憂鐘一身。世德既顛墜，素懷亦堙淪。",
            "風煙隔嵩丘，羸疾滯漳濱。昭代未通籍，豐年猶食貧。",
            "敢求庖有魚，但慮甑生塵。俯首愧僮僕，蹇步羞親賓。",
            "豈伊當途者，一一由中人。已矣勿複言，吾將問秋旻。"
        ],
        "notes": [
            ""
        ],
        "volume": "卷三百二十",
        "no#": 29
    },
    {
        "title": "浩歌",
        "author": "權德輿",
        "biography": "",
        "paragraphs": [
            "杖策出蓬蓽，浩歌秋興長。北風吹荷衣，蕭颯景氣涼。",
            "通逵抵山郭，裏巷連湖光。孤雲淨遠峰，綠水溢芳塘。",
            "魚鳥樂天性，雜英互芬芳。我心獨何為，萬慮縈中腸。",
            "履道身未泰，主家謀不臧。心為世教牽，跡寄翰墨場。",
            "出處兩未定，羈羸空自傷。沈憂不可裁，佇立河之梁。",
            "晚歸茅簷下，左右陳壺觴。獨酌複長謠，放心遊八荒。",
            "得喪同一域，是非亦何常。胡為苦此生，矻矻徒自強。",
            "乃知杯中物，可使憂患忘。因茲謝時輩，棲息無何鄉。"
        ],
        "notes": [
            ""
        ],
        "volume": "卷三百二十",
        "no#": 30
    },
    {
        "title": "與道者同守庚申",
        "author": "權德輿",
        "biography": "",
        "paragraphs": [
            "洞真善救世，守夜看仙經。俾我外持內，當茲申配庚。",
            "齋心已恬愉，澡身自澄明。沉沉簾幃下，靄靄燈燭清。",
            "四支動有息，一室虛白生。收視忘趨舍，叩齒集神靈。",
            "伊予嗜欲寡，居常痾恙輕。三屍既伏竄，九藏乃和平。",
            "無令耳目勝，則使性命傾。窅然深夜中，若與元氣並。",
            "釋宗稱定慧，儒師著誠明。派分示三教，理詣無二名。",
            "吉祥能止止，委順則生生。視履苟無咎，天佑期永貞。",
            "應物智不勞，虛中理自冥。豈資金丹術，即此駐頹齡。"
        ],
        "notes": [
            ""
        ],
        "volume": "卷三百二十",
        "no#": 31
    },
    {
        "title": "丙寅歲苦貧戲題",
        "author": "權德輿",
        "biography": "",
        "paragraphs": [
            "清朝起藜床，雪霜對枯籬。家人來告予，今日無晨炊。",
            "鹺醯一已整，新炭固難期。厚生彼何人，工拙各異宜。",
            "間歲從使檄，親賓苦川馳。雖非悖而入，與出常相隨。",
            "吳門與南畝，頗亦持鎡基。有時遇豐年，歲計猶不支。",
            "顏淵諒賢人，陋巷能自怡。中憶裴子野，泰然傾薄糜。",
            "愧非古人心，戚戚愁朝饑。近古猶不及，太上那可希。",
            "奈何時風扇，使我正性衰。巧智競憂勞，輾轉生澆漓。",
            "吾觀黃金印，未勝青松枝。粗令有魚菽，豈複求輕肥。",
            "顧慚主家拙，甘使群下嗤。如何致一杯，醉後無所知。"
        ],
        "notes": [
            ""
        ],
        "volume": "卷三百二十",
        "no#": 32
    },
    {
        "title": "獨酌",
        "author": "權德輿",
        "biography": "",
        "paragraphs": [
            "獨酌複獨酌，滿盞流霞色。身外皆虛名，酒中有全德。",
            "風清與月朗，對此情何極。"
        ],
        "notes": [
            ""
        ],
        "volume": "卷三百二十",
        "no#": 33
    },
    {
        "title": "知非",
        "author": "權德輿",
        "biography": "",
        "paragraphs": [
            "名教自可樂，搢紳貴行道。何必學狂歌，深山對豐草。"
        ],
        "notes": [
            ""
        ],
        "volume": "卷三百二十",
        "no#": 34
    },
    {
        "title": "誡言",
        "author": "權德輿",
        "biography": "",
        "paragraphs": [
            "言之或未行，前哲所不取。方寸雖浩然，因之三緘口。"
        ],
        "notes": [
            ""
        ],
        "volume": "卷三百二十",
        "no#": 35
    },
    {
        "title": "醉後",
        "author": "權德輿",
        "biography": "",
        "paragraphs": [
            "美祿與賢人，相逢自可親。願將花柳月，盡賞醉鄉春。"
        ],
        "notes": [
            ""
        ],
        "volume": "卷三百二十",
        "no#": 36
    }
]