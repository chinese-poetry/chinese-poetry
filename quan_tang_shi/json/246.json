[
    {
        "title": "海上寄蕭立",
        "author": "獨孤及",
        "biography": "",
        "paragraphs": [
            "朔風剪塞草，寒露日夜結。行行到瀛壖，歸思生暮節。",
            "驛樓見萬里，延首望遼碣。遠海入大荒，平蕪際窮發。",
            "舊國在夢想，故人胡且越。契闊阻風期，荏苒成雨別。",
            "海西望京口，兩地各天末。索居動經秋，再笑知曷月。",
            "日南望中盡，唯見飛鳥滅。音塵未易得，何由慰饑渴。"
        ],
        "notes": [
            ""
        ],
        "volume": "卷二百四十六",
        "no#": 1
    },
    {
        "title": "三月三日，自京到華陰，于水亭獨酌，寄裴六、薛八",
        "author": "獨孤及",
        "biography": "",
        "paragraphs": [
            "祗役匪遑息，經時客三秦。還家問節候，知到上巳辰。",
            "山縣何所有，高城閉青春。和風不吾欺，桃杏滿四鄰。",
            "舊友適遠別，誰當接歡欣。呼兒命長瓢，獨酌湘吳醇。",
            "一酌一朗詠，既酣意亦申。言筌暫兩忘，霞月只相新。",
            "裴子塵表物，薛侯席上珍。寄書二傲吏，何日同車茵。",
            "詎肯使空名，終然羈此身。他年解桎梏，長作海上人。"
        ],
        "notes": [
            ""
        ],
        "volume": "卷二百四十六",
        "no#": 2
    },
    {
        "title": "代書寄上裴六冀、劉二潁",
        "author": "獨孤及",
        "biography": "",
        "paragraphs": [
            "昔余馬首東，君在海北汭。盡屏簿領書，相與議岩穴。",
            "載來詣佳境，每山有車轍。長嘯林木動，高歌唾壺缺。",
            "此辭月未周，虜馬嘶絳闕。猛虎踞大道，九州當中裂。",
            "聞君棄孤城，猶自握漢節。恥棲惡木影，忍與故山別。",
            "脫舄掛嶺雲，冏然若鳥逝。唯留潺湲水，分付練溪月。",
            "爾來大谷梨，白花再成雪。關梁限天險，歡樂竟兩絕。",
            "大盜近削平，三川今底寧。句芒布春令，屏翳收雷霆。",
            "伊洛日夜漲，鳴皋蘭杜青。鶱鶱兩黃鵠，何處遊青冥。",
            "疇昔切玉刃，應如新發硎。及時當樹勳，高懸景鐘銘。",
            "莫抱白雲意，徑往丹丘庭。功成儻長揖，然後謀滄溟。"
        ],
        "notes": [
            ""
        ],
        "volume": "卷二百四十六",
        "no#": 3
    },
    {
        "title": "客舍月下對酒，醉後寄畢四耀",
        "author": "獨孤及",
        "biography": "",
        "paragraphs": [
            "鄉路風雪深，生事憂患迫。天長波瀾廣，高舉無六翮。",
            "獨立寒夜移，幽境思彌積。霜月照膽淨，銀河入簷白。",
            "沽酒聊自勞，開樽坐簷隙。主人奏絲桐，能使高興劇。",
            "清機暫無累，獻酢更絡繹。慷慨葛天歌，愔愔廣陵陌。",
            "既醉萬事遺，耳熱心亦適。視身兀如泥，瞪目傲今昔。",
            "故人間城闕，音信兩脈脈。別時前盟在，寸景莫自擲。",
            "心與白日鬥，十無一滿百。寓形薪火內，甘作天地客。",
            "與物無親疏，鬥酒勝竹帛。何必用自苦，將貽古賢責。"
        ],
        "notes": [
            ""
        ],
        "volume": "卷二百四十六",
        "no#": 4
    },
    {
        "title": "下弋陽江舟中代書寄裴侍禦",
        "author": "獨孤及",
        "biography": "",
        "paragraphs": [
            "故鄉隔西日，水去連長天。前路知幾許，但指天南邊。",
            "愴恨極浦外，隱映青山連。東風滿帆來，五兩如弓弦。",
            "遙羨繡衣客，冏然馬首先。得餐武昌魚，不顧潯陽田。",
            "屈指數別日，忽乎成兩年。百花已滿眼，春草漸碧鮮。",
            "豈是離居時，奈何於役牽。洞庭有深涉，曷日期歸旋。",
            "且作異鄉料，詎知攜手緣。離憂未易銷，莫道樽酒賢。"
        ],
        "notes": [
            ""
        ],
        "volume": "卷二百四十六",
        "no#": 5
    },
    {
        "title": "癸卯歲赴南豐道中聞京師失守寄權士繇韓幼深",
        "author": "獨孤及",
        "biography": "",
        "paragraphs": [
            "種田不遇歲，策名不遭時。胡塵晦落日，西望泣路岐。",
            "猛虎嘯北風，麇麚皆載馳。深泥架疲牛，踸踔余何之。",
            "詰屈白道轉，繚繞清溪隨。荒穀嘯山鬼，深林啼子規。",
            "長歎指故山，三奏歸來詞。不逢眼中人，調苦車逶遲。",
            "士繇松筠操，幼深瓊樹姿。別來平安否，何階一申眉。",
            "白雲失帝鄉，遠水恨天涯。昂藏雙威鳳，曷月還西枝。",
            "努力愛華髮，盛年振羽儀。但令迍難康，不負滄洲期。",
            "莫作新亭泣，徒使夷吾嗤。"
        ],
        "notes": [
            ""
        ],
        "volume": "卷二百四十六",
        "no#": 6
    },
    {
        "title": "賈員外處見中書賈舍人巴陵詩集覽之懷舊代書寄贈",
        "author": "獨孤及",
        "biography": "",
        "paragraphs": [
            "海岸望青瑣，雲長天漫漫。十年不一展，知有關山難。",
            "適逢阮始平，立馬問長安。取公詠懷詩，示我江海瀾。",
            "暫若窺武庫，森然矛戟寒。眼明遺頭風，心悅忘朝餐。",
            "大駕今返正，熊羆扈鳴鑾。公遊鳳凰沼，獻可在筆端。",
            "系越有長纓，封關只一丸。冏然翔寥廓，仰望慚羽翰。",
            "嘉會不我與，相思歲雲殫。唯當袖佳句，持比青琅玕。"
        ],
        "notes": [
            ""
        ],
        "volume": "卷二百四十六",
        "no#": 7
    },
    {
        "title": "代書寄上李廣州",
        "author": "獨孤及",
        "biography": "",
        "paragraphs": [
            "皖水望番禺，迢迢青天末。鴻雁飛不到，音塵何由達。",
            "獨有輿人歌，隔雲聲喧聒。皆稱府君仁，百越賴全活。",
            "推誠魚鱉信，持正魑魅怛。疲民保中和，性足無夭閼。",
            "天子咨四岳，佇公濟方割。幾時複旋歸，入踐青瑣闥。",
            "賤子托明德，繚若松上葛。別離鄙吝生，結念思所豁。",
            "門欄關山阻，岐路天地闊。唯憑萬里書，持用慰饑渴。"
        ],
        "notes": [
            ""
        ],
        "volume": "卷二百四十六",
        "no#": 8
    },
    {
        "title": "夏中酬于逖畢耀問病見贈",
        "author": "獨孤及",
        "biography": "",
        "paragraphs": [
            "救物智所昧，學仙願未從。行藏兩乖角，蹭蹬風波中。",
            "薄宦恥降志，臥痾非養蒙。閉關涉兩旬，羈思浩無窮。",
            "鸑鷟何處來，雙舞下碧空。離別隔雲雨，惠然此相逢。",
            "把手賀疾間，舉杯欣酒濃。新詩見久要，清論激深衷。",
            "高館舒夜簟，開門延微風。火雲赫嵯峨，日暮千萬峰。",
            "遙指故山笑，相看撫號鐘。聲和由心清，事感知氣同。",
            "出處未易料，且歌緩愁容。願君崇明德，歲暮如青松。"
        ],
        "notes": [
            ""
        ],
        "volume": "卷二百四十六",
        "no#": 9
    },
    {
        "title": "酬梁二十宋中所贈兼留別梁少府",
        "author": "獨孤及",
        "biography": "",
        "paragraphs": [
            "少讀黃帝書，肯不笑機事。意猶負深衷，未免名跡累。",
            "厭貧學幹祿，欲徇賓王利。甘為風波人，豈複江海意。",
            "擔簦平臺下，是日飲羈思。逢君道寸心，暫喜一交臂。",
            "緒言未及竟，離念已複至。甯陵望南丘，雲雨成兩地。",
            "途殊跡方間，河廣流且駛。暮帆望不及，覽贈心欲醉。",
            "愛君如金錫，昆弟皆茂異。奕赫連絲衣，榮養能錫類。",
            "君子道未長，深藏青雲器。巨鱗有縱時，今日不足議。",
            "唯當加餐飯，好我袖中字。別離動經年，莫道分首易。"
        ],
        "notes": [
            ""
        ],
        "volume": "卷二百四十六",
        "no#": 10
    },
    {
        "title": "庚子歲避地至玉山，酬韓司馬所贈",
        "author": "獨孤及",
        "biography": "",
        "paragraphs": [
            "滄海疾風起，洪波駭恬鱗。已無濟川分，甘作乘桴人。",
            "揮手謝秣陵，舉帆指甌閩。安和風塵表，偶與瓊瑤親。",
            "共悲行路難，況逢江南春。故園忽如夢，返複知何辰。",
            "曠野豺虎滿，深山蘭蕙新。枉君灞陵什，回首徒酸辛。"
        ],
        "notes": [
            ""
        ],
        "volume": "卷二百四十六",
        "no#": 11
    },
    {
        "title": "奉和李大夫同呂評事太行苦熱行兼寄院中諸公",
        "author": "獨孤及",
        "biography": "",
        "paragraphs": [
            "駟馬上太行，修途亙遼碣。王程無留駕，日昃未遑歇。",
            "請問此何時，恢台朱明月。長蛇稽天討，上將方北伐。",
            "明主命使臣，皇華得時傑。已忘羊腸險，豈憚濕風熱。",
            "搖策汗滂滄，登岸思紆結。炎雲如煙火，溪穀將恐竭。",
            "晝景赩可畏，涼飆何由發。山長飛鳥墮，目極行車絕。",
            "趙魏方俶擾，安危俟明哲。歸路豈不懷，飲冰有苦節。",
            "會同傳檄至，疑議立談決。況有阮元瑜，翩翩秉書劄。",
            "起予歌赤阪，永好逾白雪。誰念剖竹人，無因執羈絏。"
        ],
        "notes": [
            ""
        ],
        "volume": "卷二百四十六",
        "no#": 12
    },
    {
        "title": "酬皇甫侍禦望天灊山見示之作",
        "author": "獨孤及",
        "biography": "",
        "paragraphs": [
            "早歲慕五嶽，嘗為塵機礙。孰知天柱峰，今與郡齋對。",
            "隱嶙抱元氣，氤氳含青靄。雲崖媚遠空，石壁寒古塞。",
            "漢皇南遊日，望秩此昭配。法駕到穀口，禮容振荒外。",
            "焚柴百神趨，執玉萬方會。天旋物順動，德布澤滂霈。",
            "講武威已耀，學仙功未艾。黃金竟何成，洪業遽淪昧。",
            "度世若一瞬，昨朝已千載。如今封禪壇，唯見雲雨晦。",
            "長望哀往古，勞生慚大塊。清暉幸相娛，幽獨知所賴。",
            "寒城春方正，初日明可愛。萬殊喜陽和，余亦荷時泰。",
            "山色日夜綠，下有清淺瀨。愧作拳僂人，沈迷簿書內。",
            "登臨歎拘限，出處悲老大。況聽郢中曲，複識湘南態。",
            "思免物累牽，敢令道機退。瞞然誦佳句，持此秋蘭佩。"
        ],
        "notes": [
            ""
        ],
        "volume": "卷二百四十六",
        "no#": 13
    },
    {
        "title": "送陳兼應辟兼寄高適、賈至",
        "author": "獨孤及",
        "biography": "",
        "paragraphs": [
            "結綠處燕石，卞和不必知。所以王佐才，未能忘茅茨。",
            "罷官梁山外，獲稻楚水湄。適會傅岩人，虛舟濟川時。",
            "天網忽搖頓，公才難棄遺。鳳凰翔千仞，今始一鳴岐。",
            "上馬指國門，舉鞭謝書帷。預知大人賦，掩卻歸來詞。",
            "天子方在宥，朝廷張四維。料君能獻可，努力副疇咨。",
            "舊友滿皇州，高冠飛翠蕤。相逢絳闕下，應道軒車遲。",
            "高侯秉戎翰，策馬觀西夷。方從幕中事，參謀王者師。",
            "賈生去洛陽，焜耀琳琅姿。芳名動北步，逸韻淩南皮。",
            "肅肅舉鴻毛，冷然順風吹。波流有同異，由是限別離。",
            "漢塞隔隴底，秦川連鎬池。白雲日夜滿，道里安可思。",
            "夢想浩盈積，物華愁變衰。因君附錯刀，送遠益淒其。",
            "四海各橫絕，九霄應易期。不知故巢燕，決起棲何枝。"
        ],
        "notes": [
            ""
        ],
        "volume": "卷二百四十六",
        "no#": 14
    },
    {
        "title": "送相裏郎中赴江西",
        "author": "獨孤及",
        "biography": "",
        "paragraphs": [
            "君把一尺詔，南遊濟滄浪。受恩忘險艱，不道歧路長。",
            "戎狄方構患，休牛殊未遑。三秦千倉空，戰卒如餓狼。",
            "委輸資外府，諏謀寄賢良。有才當陳力，安得遂翱翔。",
            "豈不慎井賦，賦均人亦康。遙知軒車到，萬室安耕桑。",
            "火伏金氣騰，昊天欲蒼茫。寒蟬慘巴鄧，秋色愁沅湘。",
            "昨日攜手西，於今芸再黃。歡娛詎幾許，複向天一方。",
            "蹢躅話世故，惆悵舉離觴。共求數刻歡，戲謔君此堂。",
            "今日把手笑，少時各他鄉。身名同風波，聚散未易量。",
            "曷月還朝天，及時開智囊。前期儻猶闊，加飯勉自強。"
        ],
        "notes": [
            ""
        ],
        "volume": "卷二百四十六",
        "no#": 15
    },
    {
        "title": "觀海",
        "author": "獨孤及",
        "biography": "",
        "paragraphs": [
            "北登渤澥島，回首秦東門。誰屍造物功，鑿此天池源。",
            "澒洞吞百谷，周流無四垠。廓然混茫際，望見天地根。",
            "白日自中吐，扶桑如可捫。超遙蓬萊峰，想像金台存。",
            "秦帝昔經此，登臨冀飛翻。揚旌百神會，望日群山奔。",
            "徐福竟何成，羨門徒空言。唯見石橋足，千年潮水痕。"
        ],
        "notes": [
            ""
        ],
        "volume": "卷二百四十六",
        "no#": 16
    },
    {
        "title": "初晴抱琴登馬退山對酒望遠醉後作",
        "author": "獨孤及",
        "biography": "",
        "paragraphs": [
            "年長心易感，況為憂患纏。壯圖迫世故，行止兩茫然。",
            "王旅方伐叛，虎臣皆被堅。魯人著儒服，甘就南山田。",
            "挈榼上高磴，超遙望平川。滄江大如綖，隱映入遠天。",
            "荒服何所有，山花雪中然。寒泉得日景，吐溜鳴湔湔。",
            "舉酒勸白雲，唱歌慰頹年。微風度竹來，韻我號鐘弦。",
            "一彈一引滿，耳熱知心宣。曲終餘亦酣，起舞山水前。",
            "人生幾何時，太半百憂煎。今日羈愁破，始知濁酒賢。"
        ],
        "notes": [
            ""
        ],
        "volume": "卷二百四十六",
        "no#": 17
    },
    {
        "title": "同徐侍郎五雲溪新庭重陽宴集作",
        "author": "獨孤及",
        "biography": "",
        "paragraphs": [
            "萬峰蒼翠色，雙溪清淺流。已符東山趣，況值江南秋。",
            "白露天地肅，黃花門館幽。山公惜美景，肯為芳樽留。",
            "五馬照池塘，繁弦催獻酬。臨風孟嘉帽，乘興李膺舟。",
            "騁望傲千古，當歌遺四愁。豈令永和人，獨擅山陰遊。"
        ],
        "notes": [
            ""
        ],
        "volume": "卷二百四十六",
        "no#": 18
    },
    {
        "title": "雨晴後陪王員外泛後湖得溪字",
        "author": "獨孤及",
        "biography": "",
        "paragraphs": [
            "遠山媚平楚，宿雨漲清溪。沿溯任舟楫，歡言無町畦。",
            "酒酣相視笑，心與白鷗齊。"
        ],
        "notes": [
            ""
        ],
        "volume": "卷二百四十六",
        "no#": 19
    },
    {
        "title": "題思禪寺上方",
        "author": "獨孤及",
        "biography": "",
        "paragraphs": [
            "溪口聞法鼓，停橈登翠屏。攀雲到金界，合掌開禪扃。",
            "鬱律眾山抱，空蒙花雨零。老僧指香樓，雲是不死庭。",
            "眇眇于越路，茫茫春草青。遠山噴百穀，繚繞馳東溟。",
            "目極道何在，境照心亦冥。騞然諸根空，破結如破瓶。",
            "下視三界狹，但聞五濁腥。山中有良藥，吾欲隳天形。"
        ],
        "notes": [
            ""
        ],
        "volume": "卷二百四十六",
        "no#": 20
    },
    {
        "title": "季冬自嵩山赴洛道中作",
        "author": "獨孤及",
        "biography": "",
        "paragraphs": [
            "皇運偶中變，長蛇食中土。天蓋西北傾，眾星隕如雨。",
            "胡塵動地起，千里聞戰鼓。死人成為阜，流血塗草莽。",
            "策馬何紛紛，捐軀抗豺虎。甘心赴國難，誰謂荼葉苦。",
            "天子初受命，省方造區宇。斬鯨安溟波，截鼇作天柱。",
            "三微複正統，五玉歸文祖。不圖漢官儀，今日忽再睹。",
            "升高望京邑，佳氣連海浦。寶鼎歊景雲，明堂舞幹羽。",
            "虎臣□激昂，□□□禦侮。腐儒著縫掖，何處議鄒魯。",
            "西上轘轅山，丘陵橫今古。和氣蒸萬物，臘月春靄吐。",
            "得為太平人，窮達不足數。他日遇封禪，著書繼三五。"
        ],
        "notes": [
            ""
        ],
        "volume": "卷二百四十六",
        "no#": 21
    },
    {
        "title": "早發若峴驛望廬山",
        "author": "獨孤及",
        "biography": "",
        "paragraphs": [
            "雨罷山翠鮮，泠泠東風好。斷崖雲生處，是向峰頂道。",
            "誰謂峰頂遠，跂予可瞻討。忘緣祛天機，脫屣恨不早。",
            "只恐歲雲暮，遂與空名老。心往跡未並，慚愧山上草。"
        ],
        "notes": [
            ""
        ],
        "volume": "卷二百四十六",
        "no#": 22
    },
    {
        "title": "寒夜溪行舟中作",
        "author": "獨孤及",
        "biography": "",
        "paragraphs": [
            "日沉諸山昏，寂曆群動宿。孤舟獨不系，風水夜相逐。",
            "雲歸恒星白，霜下天地肅。月輪大如盤，金波入空穀。",
            "魏闕萬里道，羈念千慮束。倦飛思故巢，敢望桐與竹。",
            "沉吟登樓賦，中夜起三複。憂來無良方，歸候春酒熟。"
        ],
        "notes": [
            ""
        ],
        "volume": "卷二百四十六",
        "no#": 23
    },
    {
        "title": "壬辰歲過舊居",
        "author": "獨孤及",
        "biography": "",
        "paragraphs": [
            "少年事遠遊，出入燕與秦。離居歲周天，猶作勞歌人。",
            "負劍渡潁水，歸馬自知津。緣源到舊廬，攬涕尋荒榛。",
            "鄰里喜相勞，壺觴展殷勤。酒闌擊築語，及此離會因。",
            "丈夫隨世波，豈料百年身。今日負鄙願，多慚故山春。"
        ],
        "notes": [
            ""
        ],
        "volume": "卷二百四十六",
        "no#": 24
    },
    {
        "title": "丙戌歲正月出洛陽書懷",
        "author": "獨孤及",
        "biography": "",
        "paragraphs": [
            "往歲衣褐見，受服金馬門。擬將忠與貞，來酬主人恩。",
            "天地暫雷雨，洪波生平原。窮鱗遂蹭蹬，夙昔事罕存。",
            "幸逢帝出震，授鉞清東藩。白日忽再中，萬方咸駿奔。",
            "王風從西來，春光滿乾坤。蟄蟲競飛動，餘亦辭籠樊。",
            "遭遇思自強，寵辱安足言。唯將四方志，回首謝故園。"
        ],
        "notes": [
            ""
        ],
        "volume": "卷二百四十六",
        "no#": 25
    },
    {
        "title": "傷春懷歸",
        "author": "獨孤及",
        "biography": "",
        "paragraphs": [
            "誰謂鄉可望，望在天地涯。但有時命同，萬里共歲華。",
            "昨夜南山雨，殷雷坼萌芽。源桃不餘欺，先發秦人家。",
            "寂寂戶外掩，遲遲春日斜。源桃默無言，秦人獨長嗟。",
            "不惜中腸苦，但言會合賒。思歸吾誰訴，笑向南枝花。"
        ],
        "notes": [
            ""
        ],
        "volume": "卷二百四十六",
        "no#": 26
    },
    {
        "title": "雜詩",
        "author": "獨孤及",
        "biography": "",
        "paragraphs": [
            "百花結成子，春物舍我去。流年惜不得，獨坐空閨暮。",
            "心自有所待，甘為物華誤。未必千黃金，買得一人顧。"
        ],
        "notes": [
            ""
        ],
        "volume": "卷二百四十六",
        "no#": 27
    },
    {
        "title": "山中春思",
        "author": "獨孤及",
        "biography": "",
        "paragraphs": [
            "獺祭川水大，人家春日長。獨謠晝不暮，搔首慚年芳。",
            "靡草知節換，含葩向新陽。不嫌三徑深，為我生池塘。",
            "亭午井灶閑，雀聲響空倉。花落沒屐齒，風動群木香。",
            "歸路雲水外，天涯杳茫茫。獨卷萬里心，深入山鳥行。",
            "芳景勿相迫，春愁未遽忘。"
        ],
        "notes": [
            ""
        ],
        "volume": "卷二百四十六",
        "no#": 28
    }
]