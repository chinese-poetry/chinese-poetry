[
    {
        "title": "觀山燈獻徐尚書",
        "author": "段成式",
        "biography": "",
        "paragraphs": [
            "風杪影淩亂，露輕光陸離。如霞散仙掌，似燒上峨嵋。",
            "道樹千花發，扶桑九日移。因山成眾像，不復藉蟠螭。",
            "湧出多寶塔，往來飛錫僧。分明三五月，傳照百千燈。",
            "馴狖移高柱，慶雲遮半層。夜深寒焰白，猶自綴金繩。",
            "磊落風初定，輕明雲乍妨。疏中搖月彩，繁處雜星芒。",
            "火樹枝柯密，燭龍鱗甲張。窮愁讀書者，應得假餘光。"
        ],
        "notes": [
            ""
        ],
        "volume": "卷五百八十四",
        "no#": 1
    },
    {
        "title": "和徐商賀盧員外賜緋",
        "author": "段成式",
        "biography": "",
        "paragraphs": [
            "雲雨軒懸鶯語新，一篇佳句占陽春。銀黃年少偏欺酒，",
            "莫辭倒載吟歸去，看欲東山又吐茵。"
        ],
        "notes": [
            ""
        ],
        "volume": "卷五百八十四",
        "no#": 2
    },
    {
        "title": "河出榮光",
        "author": "段成式",
        "biography": "",
        "paragraphs": [
            "符命自陶唐，吾君應會昌。千年清德水，九折滿榮光。",
            "極岸浮佳氣，微波照夕陽。澄輝明貝闕，散彩入龍堂。",
            "近帶關雲紫，遙連日道黃。馮夷矜海若，漢武貴宣房。",
            "漸沒孤槎影，仍呈一葦航。撫躬悲未濟，作頌喜時康。"
        ],
        "notes": [
            ""
        ],
        "volume": "卷五百八十四",
        "no#": 3
    },
    {
        "title": "哭李群玉",
        "author": "段成式",
        "biography": "",
        "paragraphs": [
            "曾話黃陵事，今為白日催。老無兒女累，誰哭到泉台。"
        ],
        "notes": [
            ""
        ],
        "volume": "卷五百八十四",
        "no#": 4
    },
    {
        "title": "寄溫飛卿箋紙",
        "author": "段成式",
        "biography": "",
        "paragraphs": [
            "三十六鱗充使時，數番猶得裹相思。",
            "待將袍襖重抄了，盡寫襄陽播掿詞。"
        ],
        "notes": [
            ""
        ],
        "volume": "卷五百八十四",
        "no#": 5
    },
    {
        "title": "題石泉蘭若",
        "author": "段成式",
        "biography": "",
        "paragraphs": [
            "矗竹為籬松作門，石楠陰底藉芳蓀。",
            "方袍近日少平叔，注得逍遙無處論。"
        ],
        "notes": [
            ""
        ],
        "volume": "卷五百八十四",
        "no#": 6
    },
    {
        "title": "怯酒贈周繇",
        "author": "段成式",
        "biography": "",
        "paragraphs": [
            "大白東西飛正狂，新芻石凍雜梅香。",
            "詩中反語常回避，尤怯花前喚索郎。"
        ],
        "notes": [
            ""
        ],
        "volume": "卷五百八十四",
        "no#": 7
    },
    {
        "title": "牛尊師宅看牡丹",
        "author": "段成式",
        "biography": "",
        "paragraphs": [
            "洞裏仙春日更長，翠叢風翦紫霞芳。",
            "若為蕭史通家客，情願扛壺入醉鄉。"
        ],
        "notes": [
            ""
        ],
        "volume": "卷五百八十四",
        "no#": 8
    },
    {
        "title": "觀棋",
        "author": "段成式",
        "biography": "",
        "paragraphs": [
            "閑對弈楸傾一壺，黃羊枰上幾成都。",
            "他時謁帝銅池曉，便賭宣城太守無。"
        ],
        "notes": [
            ""
        ],
        "volume": "卷五百八十四",
        "no#": 9
    },
    {
        "title": "題僧壁",
        "author": "段成式",
        "biography": "",
        "paragraphs": [
            "有僧支頰撚眉毫，起就夕陽磨剃刀。",
            "到此既知閑最樂，俗心何啻九牛毛。"
        ],
        "notes": [
            ""
        ],
        "volume": "卷五百八十四",
        "no#": 10
    },
    {
        "title": "哭房處士",
        "author": "段成式",
        "biography": "",
        "paragraphs": [
            "獨上黃壇幾度盟，印開龍渥喜丹成。",
            "豈同叔夜終無分，空向人間著養生。"
        ],
        "notes": [
            ""
        ],
        "volume": "卷五百八十四",
        "no#": 11
    },
    {
        "title": "呈輪上人",
        "author": "段成式",
        "biography": "",
        "paragraphs": [
            "虎到前頭心不驚，殘陽擇虱懶逢迎。",
            "東林水石未勝此，要假遠公方有名。"
        ],
        "notes": [
            ""
        ],
        "volume": "卷五百八十四",
        "no#": 12
    },
    {
        "title": "題谷隱蘭若三首",
        "author": "段成式",
        "biography": "",
        "paragraphs": [
            "風惹閑雲半谷陰，岩西隱者醉相尋。",
            "草衰乍覺徑增險，葉盡卻疑溪不深。",
            "鳥啄靈雛戀落暉，村情山趣頓忘機。",
            "丹成道士過門數，葉盡寒猿下嶺稀。",
            "風帶巢熊拗樹聲，老僧相引入雲行。",
            "半陂新路畬才了，一穀寒煙燒不成。"
        ],
        "notes": [
            ""
        ],
        "volume": "卷五百八十四",
        "no#": 13
    },
    {
        "title": "不赴光風亭夜飲贈周繇",
        "author": "段成式",
        "biography": "",
        "paragraphs": [
            "屏開屈膝見吳娃，蠻蠟同心四照花。",
            "姹女不愁難管領，斬新鉛裏得黃牙。"
        ],
        "notes": [
            ""
        ],
        "volume": "卷五百八十四",
        "no#": 14
    },
    {
        "title": "嘲元中丞",
        "author": "段成式",
        "biography": "",
        "paragraphs": [
            "鶯裏花前選孟光，東山逋客酒初狂。",
            "素娥畢竟難防備，燒得河車莫遣嘗。"
        ],
        "notes": [
            ""
        ],
        "volume": "卷五百八十四",
        "no#": 15
    },
    {
        "title": "寄周繇求人參",
        "author": "段成式",
        "biography": "",
        "paragraphs": [
            "少賦令才猶強作，眾醫多識不能呼。",
            "九莖仙草真難得，五葉靈根許惠無。"
        ],
        "notes": [
            ""
        ],
        "volume": "卷五百八十四",
        "no#": 16
    },
    {
        "title": "嘲飛卿七首",
        "author": "段成式",
        "biography": "",
        "paragraphs": [
            "曾見當壚一個人，入時裝束好腰身。",
            "少年花蒂多芳思，只向詩中寫取真。",
            "醉袂幾侵魚子纈，飄纓長罥鳳凰釵。",
            "知君欲作閒情賦，應願將身作錦鞋。",
            "翠蝶密偎金叉首，青蟲危泊玉釵梁。",
            "愁生半額不開靨，只為多情團扇郎。",
            "柳煙梅雪隱青樓，殘日黃鸝語未休。",
            "見說自能裁袙腹，不知誰更著帩頭。",
            "愁機懶織同心苣，悶繡先描連理枝。",
            "多少風流詞句裏，愁中空詠早環詩。",
            "燕支山色重能輕，南陽水澤鬥分明。",
            "不煩射雉先張翳，自有琴中威鳳聲。",
            "半歲愁中鏡似荷，牽環撩鬢卻須磨。",
            "花前不復抱瓶渴，月底還應琢刺歌。"
        ],
        "notes": [
            ""
        ],
        "volume": "卷五百八十四",
        "no#": 17
    },
    {
        "title": "柔卿解籍戲呈飛卿三首",
        "author": "段成式",
        "biography": "",
        "paragraphs": [
            "長擔犢車初入門，金牙新醞盈深樽。",
            "良人為漬木瓜粉，遮卻紅腮交午痕。",
            "最宜全幅碧鮫綃，自襞春羅等舞腰。",
            "未有長錢求鄴錦，且令裁取一團嬌。",
            "出意挑鬟一尺長，金為鈿鳥簇釵梁。",
            "郁金種得花茸細，添入春衫領裏香。"
        ],
        "notes": [
            ""
        ],
        "volume": "卷五百八十四",
        "no#": 18
    },
    {
        "title": "戲高侍禦七首",
        "author": "段成式",
        "biography": "",
        "paragraphs": [
            "百媚城中一個人，紫羅垂手見精神。",
            "青琴仙子長教示，自小來來號阿真。",
            "七尺發猶三角梳，玳牛獨駕長簷車。",
            "曾城自有三青鳥，不要蓮東雙鯉魚。",
            "花恨紅腰柳妒眉，東鄰牆短不曾窺。",
            "猶憐最小分瓜日，奈許迎春得藕時。",
            "自等腰身尺六強，兩重危鬢盡釵長。",
            "欲熏羅薦嫌龍腦，須為尋求石葉香。",
            "別起青樓作幾層，斜陽幔卷鹿盧繩。",
            "厭裁魚子深紅纈，泥覓蜻蜓淺碧綾。",
            "詐嫌嚼貝磨衣鈍，私帶男錢壓鬢低。",
            "不獨邯鄲新嫁女，四枝鬟上插通犀。",
            "可羨羅敷自有夫，愁中漫捋白髭須。",
            "豹錢驄子能擎舉，兼著連幹許換無。"
        ],
        "notes": [
            ""
        ],
        "volume": "卷五百八十四",
        "no#": 19
    },
    {
        "title": "送僧二首",
        "author": "段成式",
        "biography": "",
        "paragraphs": [
            "形神不滅論初成，愛馬乘閑入帝京。",
            "四十三年虛過了，方知僧裏有唐生。",
            "想到頭陀最上方，桂陰猶認惠宗房。",
            "因行戀燒歸來晚，窗下猶殘一字香。"
        ],
        "notes": [
            ""
        ],
        "volume": "卷五百八十四",
        "no#": 20
    },
    {
        "title": "猿",
        "author": "段成式",
        "biography": "",
        "paragraphs": [
            "卻憶書齋值晚晴，挽枝閑嘯激蟬清。",
            "影沈巴峽夜岩色，蹤絕石塘寒瀨聲。"
        ],
        "notes": [
            ""
        ],
        "volume": "卷五百八十四",
        "no#": 21
    },
    {
        "title": "送穆郎中赴闕",
        "author": "段成式",
        "biography": "",
        "paragraphs": [
            "應念愁中恨索居，鸝歌聲裏且踟躕。",
            "若逢金馬門前客，為說虞卿久著書。"
        ],
        "notes": [
            ""
        ],
        "volume": "卷五百八十四",
        "no#": 22
    },
    {
        "title": "題商山廟",
        "author": "段成式",
        "biography": "",
        "paragraphs": [
            "偶出雲泉謁禮闈，篇章曾沐漢皇知。",
            "無謀靜國東歸去，羞過商山四老祠。"
        ],
        "notes": [
            ""
        ],
        "volume": "卷五百八十四",
        "no#": 23
    },
    {
        "title": "折楊柳七首",
        "author": "段成式",
        "biography": "",
        "paragraphs": [
            "枝枝交影鎖長門，嫩色曾沾雨露恩。",
            "鳳輦不來春欲盡，空留鶯語到黃昏。",
            "水殿年年占早芳，柔條偏惹禦爐香。",
            "而今萬乘多巡狩，輦路無陰綠草長。",
            "玉樓煙薄不勝芳，金屋寒輕翠帶長。",
            "公子驊騮往何處，綠陰堪系紫遊韁。",
            "嫩葉初齊不耐寒，風和時拂玉欄幹。",
            "君王去日曾攀折，泣雨傷春翠黛殘。",
            "微黃才綻未成陰，繡戶珠簾相映深。",
            "長恨早梅無賴極，先將春色出前林。",
            "隋家堤上已成塵，漢將營邊不復春。",
            "只向江南並塞北，酒旗相伴惹行人。",
            "陌上河邊千萬枝，怕寒愁雨盡低垂。",
            "黃金穟短人多折，已恨東風不展眉。"
        ],
        "notes": [
            ""
        ],
        "volume": "卷五百八十四",
        "no#": 24
    },
    {
        "title": "哭李群玉",
        "author": "段成式",
        "biography": "",
        "paragraphs": [
            "酒裏詩中三十年，縱橫唐突世喧喧。",
            "明時不作禰衡死，傲盡公卿歸九泉。"
        ],
        "notes": [
            ""
        ],
        "volume": "卷五百八十四",
        "no#": 25
    },
    {
        "title": "漢宮詞二首",
        "author": "段成式",
        "biography": "",
        "paragraphs": [
            "歌舞初承恩寵時，六宮學妾畫蛾眉。",
            "君王厭世妾頭白，聞唱歌聲卻淚垂。",
            "二人能歌得進名，人言選入便光榮。",
            "豈知妃後多嬌妒，不許君前唱一聲。"
        ],
        "notes": [
            ""
        ],
        "volume": "卷五百八十四",
        "no#": 26
    },
    {
        "title": "醉中吟",
        "author": "段成式",
        "biography": "",
        "paragraphs": [
            "只愛糟床滴滴聲，長愁聲絕又醒醒。",
            "人間榮辱不常定，唯有南山依舊青。"
        ],
        "notes": [
            ""
        ],
        "volume": "卷五百八十四",
        "no#": 27
    },
    {
        "title": "桃源僧舍看花",
        "author": "段成式",
        "biography": "",
        "paragraphs": [
            "前年帝裏探春時，寺寺名花我盡知。",
            "今日長安已灰燼，忍能南國對芳枝。"
        ],
        "notes": [
            ""
        ],
        "volume": "卷五百八十四",
        "no#": 28
    },
    {
        "title": "和周繇見嘲",
        "author": "段成式",
        "biography": "",
        "paragraphs": [
            "才甘魚目並，藝怯馬蹄間。王謝初飛蓋，姬薑盡下山。",
            "縛雞方角逐，射雉豈開顏。亂翠移林色，狂紅照座殷。",
            "防梭齒雖在，乞帽鬢慚斑。儻恕相如瘦，應容累騎還。"
        ],
        "notes": [
            ""
        ],
        "volume": "卷五百八十四",
        "no#": 29
    },
    {
        "title": "和張希複詠宣律和尚袈裟",
        "author": "段成式",
        "biography": "",
        "paragraphs": [
            "南山披時寒夜中，一角不動毗嵐風。",
            "何人見此生慚愧，斷續猶應護得龍。"
        ],
        "notes": [
            ""
        ],
        "volume": "卷五百八十四",
        "no#": 30
    },
    {
        "title": "句",
        "author": "段成式",
        "biography": "",
        "paragraphs": [
            "高談敬風鑒，古貌怯冰棱。",
            "虱暴妨歸夢，蟲喧徹曙更。",
            "夢裏思甘露，言中惜惠燈。",
            "新破毗曇義，相期蔔夜論。",
            "隨樵劫猿藏，隈石覷熊緣。",
            "捽胡雲彩落，疻面月痕消。",
            "擲履仙鳧起，撦衣蝴蝶飄。羞中含薄怒，顰裏帶餘嬌。",
            "醒後猶攘臂，歸時更折腰。狂夫自纓絕，眉勢倩人描。",
            "不願石郎戴笠，難甘玉女披衣。"
        ],
        "notes": [
            ""
        ],
        "volume": "卷五百八十四",
        "no#": 31
    }
]