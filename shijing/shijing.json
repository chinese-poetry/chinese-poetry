[
  {
    "title": "关雎",
    "chapter": "国风",
    "section": "周南",
    "content": [
      "关关雎鸠，在河之洲。窈窕淑女，君子好逑。",
      "参差荇菜，左右流之。窈窕淑女，寤寐求之。",
      "求之不得，寤寐思服。悠哉悠哉，辗转反侧。",
      "参差荇菜，左右采之。窈窕淑女，琴瑟友之。",
      "参差荇菜，左右芼之。窈窕淑女，钟鼓乐之。"
    ]
  },
  {
    "title": "葛覃",
    "chapter": "国风",
    "section": "周南",
    "content": [
      "葛之覃兮，施于中谷，维叶萋萋。黄鸟于飞，集于灌木，其鸣喈喈。",
      "葛之覃兮，施于中谷，维叶莫莫。是刈是濩，为絺为绤，服之无斁。",
      "言告师氏，言告言归。薄污我私，薄浣我衣。害浣害否，归宁父母。"
    ]
  },
  {
    "title": "卷耳",
    "chapter": "国风",
    "section": "周南",
    "content": [
      "采采卷耳，不盈顷筐。嗟我怀人，置彼周行。",
      "陟彼崔嵬，我马虺隤。我姑酌彼金罍，维以不永怀。",
      "陟彼高冈，我马玄黄。我姑酌彼兕觥，维以不永伤。",
      "陟彼砠矣，我马瘏矣，我仆痡矣，云何吁矣。"
    ]
  },
  {
    "title": "樛木",
    "chapter": "国风",
    "section": "周南",
    "content": [
      "南有樛木，葛藟累之。乐只君子，福履绥之。",
      "南有樛木，葛藟荒之。乐只君子，福履将之。",
      "南有樛木，葛藟萦之。乐只君子，福履成之。"
    ]
  },
  {
    "title": "螽斯",
    "chapter": "国风",
    "section": "周南",
    "content": [
      "螽斯羽，诜诜兮。宜尔子孙，振振兮。",
      "螽斯羽，薨薨兮。宜尔子孙。绳绳兮。",
      "螽斯羽，揖揖兮。宜尔子孙，蛰蛰兮。"
    ]
  },
  {
    "title": "桃夭",
    "chapter": "国风",
    "section": "周南",
    "content": [
      "桃之夭夭，灼灼其华。之子于归，宜其室家。",
      "桃之夭夭，有蕡其实。之子于归，宜其家室。",
      "桃之夭夭，其叶蓁蓁。之子于归，宜其家人。"
    ]
  },
  {
    "title": "兔罝",
    "chapter": "国风",
    "section": "周南",
    "content": [
      "肃肃兔罝，椓之丁丁。赳赳武夫，公侯干城。",
      "肃肃兔罝，施于中逵。赳赳武夫，公侯好仇。",
      "肃肃免罝，施于中林。赳赳武夫，公侯腹心。"
    ]
  },
  {
    "title": "芣苡",
    "chapter": "国风",
    "section": "周南",
    "content": [
      "采采芣苡，薄言采之。采采芣苡，薄言有之。",
      "采采芣苡，薄言掇之。采采芣苡，薄言捋之。",
      "采采芣苡，薄言袺之。采采芣苡，薄言襭之。"
    ]
  },
  {
    "title": "汉广",
    "chapter": "国风",
    "section": "周南",
    "content": [
      "南有乔木，不可休息。汉有游女，不可求思。汉之广矣，不可泳思。江之永矣，不可方思。",
      "翘翘错薪，言刈其楚。之子于归，言秣其马。汉之广矣，不可泳思。江之永矣，不可方思。",
      "翘翘错薪，言刈其蒌。之子于归。言秣其驹。汉之广矣，不可泳思。江之永矣，不可方思。"
    ]
  },
  {
    "title": "汝坟",
    "chapter": "国风",
    "section": "周南",
    "content": [
      "遵彼汝坟，伐其条枚。未见君子，惄如调饥。",
      "遵彼汝坟，伐其条肄。既见君子，不我遐弃。",
      "鲂鱼赪尾，王室如毁。虽则如毁，父母孔迩。"
    ]
  },
  {
    "title": "麟之趾",
    "chapter": "国风",
    "section": "周南",
    "content": [
      "麟之趾，振振公子，于嗟麟兮。",
      "麟之定，振振公姓，于嗟麟兮。",
      "麟之角，振振公族，于嗟麟兮。"
    ]
  },
  {
    "title": "鹊巢",
    "chapter": "国风",
    "section": "召南",
    "content": [
      "维鹊有巢，维鸠居之。之子于归，百两御之。",
      "维鹊有巢，维鸠方之。之子于归，百两将之。",
      "维鹊有巢，维鸠盈之。之子于归，百两成之。"
    ]
  },
  {
    "title": "采蘩",
    "chapter": "国风",
    "section": "召南",
    "content": [
      "于以采蘩？于沼于沚。于以用之？公侯之事。",
      "于以采蘩？于涧之中。于以用之？公侯之宫。",
      "被之僮僮，夙夜在公。被之祁祁，薄言还归。"
    ]
  },
  {
    "title": "草虫",
    "chapter": "国风",
    "section": "召南",
    "content": [
      "喓喓草虫，趯趯阜螽。未见君子，忧心忡忡。亦既见止，亦既觏止，我心则降。",
      "陟彼南山，言采其蕨。未见君子，忧心惙惙。亦既见止，亦既觏止，我心则说。",
      "陟彼南山，言采其薇。未见君子，我心伤悲。亦既见止，亦既觏止，我心则夷。"
    ]
  },
  {
    "title": "采蘋",
    "chapter": "国风",
    "section": "召南",
    "content": [
      "于以采蘋？南涧之滨。于以采藻？于彼行潦。",
      "于以盛之？维筐及筥。于以湘之？维锜及釜。",
      "于以奠之？宗室牖下。谁其尸之？有齐季女。"
    ]
  },
  {
    "title": "甘棠",
    "chapter": "国风",
    "section": "召南",
    "content": [
      "蔽芾甘棠，勿剪勿伐，召伯所茏。",
      "蔽芾甘棠，勿剪勿败，召伯所憩。",
      "蔽芾甘棠，勿剪勿拜，召伯所说。"
    ]
  },
  {
    "title": "行露",
    "chapter": "国风",
    "section": "召南",
    "content": [
      "厌浥行露，岂不夙夜，谓行多露。",
      "谁谓雀无角？何以穿我屋？谁谓女无家？何以速我狱？虽速我狱，室家不足！",
      "谁谓鼠无牙？何以穿我墉？谁谓女无家？何以速我讼？虽速我讼，亦不女从！"
    ]
  },
  {
    "title": "羔羊",
    "chapter": "国风",
    "section": "召南",
    "content": [
      "羔羊之皮，素丝五紽。退食自公，委蛇委蛇。",
      "羔羊之革，素丝五緎。委蛇委蛇，自公退食。",
      "羔羊之缝，素丝五总。委蛇委蛇，退食自公。"
    ]
  },
  {
    "title": "殷其雷",
    "chapter": "国风",
    "section": "召南",
    "content": [
      "殷其雷，在南山之阳。何斯违斯，莫敢或遑？振振君子，归哉归哉！",
      "殷其雷，在南山之侧。何斯违斯，莫敢遑息？振振君子，归哉归哉！",
      "殷其雷，在南山之下。何斯违斯，莫或遑处？振振君子，归哉归哉！"
    ]
  },
  {
    "title": "摽有梅",
    "chapter": "国风",
    "section": "召南",
    "content": [
      "摽有梅，其实七兮。求我庶士，迨其吉兮。",
      "摽有梅，其实三兮。求我庶士，迨其今兮。",
      "摽有梅，顷筐塈之。求我庶士，迨其谓之。"
    ]
  },
  {
    "title": "小星",
    "chapter": "国风",
    "section": "召南",
    "content": [
      "嘒彼小星，三五在东。肃肃宵征，夙夜在公。实命不同！",
      "嘒彼小星，维参与昴。肃肃宵征，抱衾与裯。实命不犹！"
    ]
  },
  {
    "title": "江有汜",
    "chapter": "国风",
    "section": "召南",
    "content": [
      "江有汜，之子归，不我以。不我以，其后也悔。",
      "江有渚，之子归，不我与。不我与，其后也处。",
      "江有沱，之子归，不我过。不我过，其啸也歌。"
    ]
  },
  {
    "title": "野有死麕",
    "chapter": "国风",
    "section": "召南",
    "content": [
      "野有死麕，白茅包之。有女怀春，吉士诱之。",
      "林有朴樕，野有死鹿。白茅纯束，有女如玉。",
      "舒而脱脱兮，无感我帨兮，无使尨也吠。"
    ]
  },
  {
    "title": "何彼襛矣",
    "chapter": "国风",
    "section": "召南",
    "content": [
      "何彼襛矣，唐棣之华？曷不肃雍？王姬之车。",
      "何彼襛矣，华如桃李？平王之孙，齐侯之子。",
      "其钓维何？维丝伊缗。齐侯之子，平王之孙。"
    ]
  },
  {
    "title": "驺虞",
    "chapter": "国风",
    "section": "召南",
    "content": [
      "彼茁者葭，一发五豝，于嗟乎驺虞！",
      "彼茁者蓬，一发五豵，于嗟乎驺虞！"
    ]
  },
  {
    "title": "柏舟",
    "chapter": "国风",
    "section": "邶风",
    "content": [
      "泛彼柏舟，亦泛其流。耿耿不寐，如有隐忧。微我无酒，以敖以游。",
      "我心匪鉴，不可以茹。亦有兄弟，不可以据。薄言往诉，逢彼之怒。",
      "我心匪石，不可转也。我心匪席，不可卷也。威仪棣棣，不可选也。",
      "忧心悄悄，愠于群小。觏闵既多，受侮不少。静言思之，寤辟有摽。",
      "日居月诸，胡迭而微？心之忧矣，如匪浣衣。静言思之，不能奋飞。"
    ]
  },
  {
    "title": "绿衣",
    "chapter": "国风",
    "section": "邶风",
    "content": [
      "绿兮衣兮，绿衣黄裹。心之忧矣，曷维其已！",
      "绿兮衣兮，绿衣黄裳。心之忧矣，曷维其亡！",
      "绿兮丝兮，女所治兮。我思古人，俾无訧兮！",
      "絺兮绤兮，凄其以风。我思古人，实获我心！"
    ]
  },
  {
    "title": "燕燕",
    "chapter": "国风",
    "section": "邶风",
    "content": [
      "燕燕于飞，差池其羽。之子于归，远送于野。瞻望弗及，泣涕如雨。",
      "燕燕于飞，颉之颃之。之子于归，远于将之。瞻望弗及，伫立以泣。",
      "燕燕于飞，下上其音。之子于归，远送于南。瞻望弗及，实劳我心。",
      "仲氏任只，其心塞渊。终温且惠，淑慎其身。先君之思，以勖寡人。"
    ]
  },
  {
    "title": "日月",
    "chapter": "国风",
    "section": "邶风",
    "content": [
      "日居月诸，照临下土。乃如之人兮，逝不古处？胡能有定？宁不我顾。",
      "日居月诸，下土是冒。乃如之人兮，逝不相好。胡能有定？宁不我报。",
      "日居月诸，出自东方。乃如之人兮，德音无良。胡能有定？俾也可忘。",
      "日居月诸，东方自出。父兮母兮，畜我不卒。胡能有定？报我不述。"
    ]
  },
  {
    "title": "终风",
    "chapter": "国风",
    "section": "邶风",
    "content": [
      "终风且暴，顾我则笑，谑浪笑敖，中心是悼。",
      "终风且霾，惠然肯来，莫往莫来，悠悠我思。",
      "终风且曀，不日有曀，寤言不寐，愿言则嚏。",
      "曀曀其阴，虺虺其雷，寤言不寐，愿言则怀。"
    ]
  },
  {
    "title": "击鼓",
    "chapter": "国风",
    "section": "邶风",
    "content": [
      "击鼓其镗，踊跃用兵。土国城漕，我独南行。",
      "从孙子仲，平陈与宋。不我以归，忧心有忡。",
      "爰居爰处？爰丧其马？于以求之？于林之下。",
      "死生契阔，与子成说。执子之手，与子偕老。",
      "于嗟阔兮，不我活兮。于嗟洵兮，不我信兮。"
    ]
  },
  {
    "title": "凯风",
    "chapter": "国风",
    "section": "邶风",
    "content": [
      "凯风自南，吹彼棘心。棘心夭夭，母氏劬劳。",
      "凯风自南，吹彼棘薪。母氏圣善，我无令人。",
      "爰有寒痊在浚之下。有子七人，母氏劳苦。",
      "睍睆黄鸟，载好其音。有子七人，莫慰母心。"
    ]
  },
  {
    "title": "雄雉",
    "chapter": "国风",
    "section": "邶风",
    "content": [
      "雄雉于飞，泄泄其羽。我之怀矣，自诒伊阻。",
      "雄雉于飞，下上其音。展矣君子，实劳我心。",
      "瞻彼日月，悠悠我思。道之云远，曷云能来？",
      "百尔君子，不知德行。不忮不求，何用不臧。"
    ]
  },
  {
    "title": "匏有苦叶",
    "chapter": "国风",
    "section": "邶风",
    "content": [
      "匏有苦叶，济有深涉。深则厉，浅则揭。",
      "有瀰济盈，有鷕雉鸣。济盈不濡轨，雉鸣求其牡。",
      "雍雍鸣雁，旭日始旦。士如归妻，迨冰未泮。",
      "招招舟子，人涉卬否。不涉卬否，卬须我友。"
    ]
  },
  {
    "title": "谷风",
    "chapter": "国风",
    "section": "邶风",
    "content": [
      "习习谷风，以阴以雨。黾勉同心，不宜有怒。采葑采菲，无以下体？德音莫违，及尔同死。",
      "行道迟迟，中心有违。不远伊迩，薄送我畿。谁谓荼苦，其甘如荠。宴尔新婚，如兄如弟。",
      "泾以渭浊，湜湜其沚。宴尔新婚，不我屑以。毋逝我梁，毋发我笱。我躬不阅，遑恤我后。",
      "就其深矣，方之舟之。就其浅矣，泳之游之。何有何亡，黾勉求之。凡民有丧，匍匐救之。",
      "不我能畜，反以我为仇。既阻我德，贾用不售。昔育恐育鞫，及尔颠覆。既生既育，比予于毒。",
      "我有旨蓄，亦以御冬。宴尔新婚，以我御穷。有洸有溃，既诒我肄。不念昔者，伊余来塈。"
    ]
  },
  {
    "title": "式微",
    "chapter": "国风",
    "section": "邶风",
    "content": [
      "式微，式微，胡不归？微君之故，胡为乎中露！",
      "式微，式微，胡不归？微君之躬，胡为乎泥中！"
    ]
  },
  {
    "title": "旄丘",
    "chapter": "国风",
    "section": "邶风",
    "content": [
      "旄丘之葛兮，何诞之节兮。叔兮伯兮，何多日也？",
      "何其处也？必有与也！何其久也？必有以也！",
      "狐裘蒙戎，匪车不东。叔兮伯兮，靡所与同。",
      "琐兮尾兮，流离之子。叔兮伯兮，褎如充耳。"
    ]
  },
  {
    "title": "简兮",
    "chapter": "国风",
    "section": "邶风",
    "content": [
      "简兮简兮，方将万舞。日之方中，在前上处。",
      "硕人俣俣，公庭万舞。有力如虎，执辔如组。",
      "左手执龠，右手秉翟。赫如渥赭，公言锡爵。",
      "山有榛，隰有苓。云谁之思？西方美人。彼美人兮，西方之人兮。"
    ]
  },
  {
    "title": "泉水",
    "chapter": "国风",
    "section": "邶风",
    "content": [
      "毖彼泉水，亦流于淇。有怀于卫，靡日不思。娈彼诸姬，聊与之谋。",
      "出宿于泲，饮饯于祢。女子有行，远父母兄弟，问我诸姑，遂及伯姊。",
      "出宿于干，饮饯于言。载脂载辖，还车言迈。遄臻于卫，不瑕有害？",
      "我思肥泉，兹之永叹。思须与漕，我心悠悠。驾言出游，以写我忧。"
    ]
  },
  {
    "title": "北门",
    "chapter": "国风",
    "section": "邶风",
    "content": [
      "出自北门，忧心殷殷。终窭且贫，莫知我艰。已焉哉！天实为之，谓之何哉！",
      "王事适我，政事一埤益我。我入自外，室人交遍谪我。已焉哉！天实为之，谓之何哉！",
      "王事敦我，政事一埤遗我。我入自外，室人交遍摧我。已焉哉！天实为之，谓之何哉！"
    ]
  },
  {
    "title": "北风",
    "chapter": "国风",
    "section": "邶风",
    "content": [
      "北风其凉，雨雪其雱。惠而好我，携手同行。其虚其邪？既亟只且！",
      "北风其喈，雨雪其霏。惠而好我，携手同归。其虚其邪？既亟只且！",
      "莫赤匪狐，莫黑匪乌。惠而好我，携手同车。其虚其邪？既亟只且！"
    ]
  },
  {
    "title": "静女",
    "chapter": "国风",
    "section": "邶风",
    "content": [
      "静女其姝，俟我于城隅。爱而不见，搔首踟蹰。",
      "静女其娈，贻我彤管。彤管有炜，说怿女美。",
      "自牧归荑，洵美且异。匪女之为美，美人之贻。"
    ]
  },
  {
    "title": "新台",
    "chapter": "国风",
    "section": "邶风",
    "content": [
      "新台有泚，河水瀰瀰。燕婉之求，蘧篨不鲜。",
      "新台有洒，河水浼浼。燕婉之求，蘧篨不殄。",
      "鱼网之设，鸿则离之。燕婉之求，得此戚施。"
    ]
  },
  {
    "title": "二子乘舟",
    "chapter": "国风",
    "section": "邶风",
    "content": [
      "二子乘舟，泛泛其景。愿言思子，中心养养！",
      "二子乘舟，泛泛其逝。愿言思子，不瑕有害？"
    ]
  },
  {
    "title": "柏舟",
    "chapter": "国风",
    "section": "鄘风",
    "content": [
      "泛彼柏舟，在彼中河。髧彼两髦，实维我仪。之死矢靡它。母也天只，不谅人只！",
      "泛彼柏舟，在彼河侧。髧彼两髦，实维我特。之死矢靡慝。母也天只，不谅人只！"
    ]
  },
  {
    "title": "墙有茨",
    "chapter": "国风",
    "section": "鄘风",
    "content": [
      "墙有茨，不可扫也。中冓之言，不可道也。所可道也，言之丑也。",
      "墙有茨，不可襄也。中冓之言，不可详也。所可详也，言之长也。",
      "墙有茨，不可束也。中冓之言，不可读也。所可读也，言之辱也。"
    ]
  },
  {
    "title": "君子偕老",
    "chapter": "国风",
    "section": "鄘风",
    "content": [
      "君子偕老，副笄六珈。委委佗佗，如山如河，象服是宜。子之不淑，云如之何？",
      "玼兮玼兮，其之翟也。鬒发如云，不屑髢也。玉之瑱也，象之揥也，扬且之晳也。胡然而天也！胡然而帝也。",
      "瑳兮瑳兮，其之展也。蒙彼绉絺，是绁袢也。子之清扬，扬且之颜也。展如之人兮，邦之媛也！"
    ]
  },
  {
    "title": "桑中",
    "chapter": "国风",
    "section": "鄘风",
    "content": [
      "爰采唐矣？沬之乡矣。云谁之思？美孟姜矣。期我乎桑中，要我乎上宫，送我乎淇之上矣。",
      "爰采麦矣？沬之北矣。云谁之思？美孟弋矣。期我乎桑中，要我乎上宫，送我乎淇之上矣。",
      "爰采葑矣？沬之东矣。云谁之思？美孟庸矣。期我乎桑中，要我乎上宫，送我乎淇之上矣。"
    ]
  },
  {
    "title": "鹑之奔奔",
    "chapter": "国风",
    "section": "鄘风",
    "content": [
      "鹑之奔奔，鹊之彊彊。人之无良，我以为兄！",
      "鹊之彊彊，鹑之奔奔。人之无良，我以为君！"
    ]
  },
  {
    "title": "定之方中",
    "chapter": "国风",
    "section": "鄘风",
    "content": [
      "定之方中，作于楚宫。揆之以日，作于楚室。树之榛栗，椅桐梓漆，爰伐琴桑。",
      "升彼虚矣，以望楚矣。望楚与堂，景山与京。降观于桑，卜云其吉，终然允臧。",
      "灵雨既零，命彼倌人，星言夙驾，说于桑田。匪直也人，秉心塞渊，騋牝三千。"
    ]
  },
  {
    "title": "蝃蝀",
    "chapter": "国风",
    "section": "鄘风",
    "content": [
      "蝃蝀在东，莫之敢指。女子有行，远父母兄弟。",
      "朝隮于西，崇朝其雨。女子有行，远兄弟父母。",
      "乃如之人也，怀婚姻也。大无信也，不知命也！"
    ]
  },
  {
    "title": "相鼠",
    "chapter": "国风",
    "section": "鄘风",
    "content": [
      "相鼠有皮，人而无仪！人而无仪，不死何为？",
      "相鼠有齿，人而无止！人而无止，不死何俟？",
      "相鼠有体，人而无礼，人而无礼！胡不遄死？"
    ]
  },
  {
    "title": "干旄",
    "chapter": "国风",
    "section": "鄘风",
    "content": [
      "孑孑干旄，在浚之郊。素丝纰之，良马四之。彼姝者子，何以畀之？",
      "孑孑干旟，在浚之都。素丝组之，良马五之。彼姝者子，何以予之？",
      "孑孑干旌，在浚之城。素丝祝之，良马六之。彼姝者子，何以告之？"
    ]
  },
  {
    "title": "载驰",
    "chapter": "国风",
    "section": "鄘风",
    "content": [
      "载驰载驱，归唁卫侯。驱马悠悠，言至于漕。大夫跋涉，我心则忧。",
      "既不我嘉，不能旋反。视尔不臧，我思不远。",
      "既不我嘉，不能旋济？视尔不臧，我思不閟。",
      "陟彼阿丘，言采其蝱。女子善怀，亦各有行。许人尤之，众稚且狂。",
      "我行其野，芃芃其麦。控于大邦，谁因谁极？大夫君子，无我有尤。百尔所思，不如我所之。"
    ]
  },
  {
    "title": "淇奥",
    "chapter": "国风",
    "section": "卫风",
    "content": [
      "瞻彼淇奥，绿竹猗猗。有匪君子，如切如磋，如琢如磨，瑟兮僴兮，赫兮咺兮。有匪君子，终不可谖兮。",
      "瞻彼淇奥，绿竹青青。有匪君子，充耳秀莹，会弁如星。瑟兮僴兮。赫兮咺兮，有匪君子，终不可谖兮。",
      "瞻彼淇奥，绿竹如箦。有匪君子，如金如锡，如圭如璧。宽兮绰兮，猗重较兮。善戏谑兮，不为虐兮。"
    ]
  },
  {
    "title": "考槃",
    "chapter": "国风",
    "section": "卫风",
    "content": [
      "考槃在涧，硕人之宽。独寐寤言，永矢弗谖。",
      "考槃在阿，硕人之薖。独寐寤歌，永矢弗过。",
      "考槃在六，硕人之轴。独寐寤宿，永矢弗告。"
    ]
  },
  {
    "title": "硕人",
    "chapter": "国风",
    "section": "卫风",
    "content": [
      "硕人其颀，衣锦褧衣。齐侯之子，卫侯之妻。东宫之妹，邢侯之姨，谭公维私。",
      "手如柔荑，肤如凝脂，领如蝤蛴，齿如瓠犀，螓首蛾眉，巧笑倩兮，美目盼兮。",
      "硕人敖敖，说于农郊。四牡有骄，朱幩镳镳。翟茀以朝。大夫夙退，无使君劳。",
      "河水洋洋，北流活活。施罛濊濊，鳣鲔发发。葭菼揭揭，庶姜孽孽，庶士有朅。"
    ]
  },
  {
    "title": "氓",
    "chapter": "国风",
    "section": "卫风",
    "content": [
      "氓之蚩蚩，抱布贸丝。匪来贸丝，来即我谋。送子涉淇，至于顿丘。匪我愆期，子无良媒。将子无怒，秋以为期。",
      "乘彼垝垣，以望复关。不见复关，泣涕涟涟。既见复关，载笑载言。尔卜尔筮，体无咎言。以尔车来，以我贿迁。",
      "桑之未落，其叶沃若。于嗟鸠兮！无食桑葚。于嗟女兮！无与士耽。士之耽兮，犹可说也。女之耽兮，不可说也。",
      "桑之落矣，其黄而陨。自我徂尔，三岁食贫。淇水汤汤，渐车帷裳。女也不爽，士二其行。士也罔极，二三其德。",
      "三岁为妇，靡室劳矣。夙兴夜寐，靡有朝矣。言既遂矣，至于暴矣。兄弟不知，咥其笑矣。静言思之，躬自悼矣。",
      "及尔偕老，老使我怨。淇则有岸，隰则有泮。总角之宴，言笑晏晏，信誓旦旦，不思其反。反是不思，亦已焉哉！"
    ]
  },
  {
    "title": "竹竿",
    "chapter": "国风",
    "section": "卫风",
    "content": [
      "籊籊竹竿，以钓于淇。岂不尔思？远莫致之。",
      "泉源在左，淇水在右。女子有行，远兄弟父母。",
      "淇水在右，泉源在左。巧笑之瑳，佩玉之傩。",
      "淇水滺滺，桧楫松舟。驾言出游，以写我忧。"
    ]
  },
  {
    "title": "芄兰",
    "chapter": "国风",
    "section": "卫风",
    "content": [
      "芄兰之支，童子佩觿。虽则佩觿，能不我知。容兮遂兮，垂带悸兮。",
      "芄兰之叶，童子佩韘。虽则佩韘，能不我甲。容兮遂兮，垂带悸兮。"
    ]
  },
  {
    "title": "河广",
    "chapter": "国风",
    "section": "卫风",
    "content": [
      "谁谓河广？一苇杭之。谁谓宋远？跂予望之。",
      "谁谓河广？曾不容刀。谁谓宋远？曾不崇朝。"
    ]
  },
  {
    "title": "伯兮",
    "chapter": "国风",
    "section": "卫风",
    "content": [
      "伯兮朅兮，邦之桀兮。伯也执殳，为王前驱。",
      "自伯之东，首如飞蓬。岂无膏沐？谁适为容！",
      "其雨其雨，杲杲出日。愿言思伯，甘心首疾。",
      "焉得谖草？言树之背。愿言思伯。使我心痗。"
    ]
  },
  {
    "title": "有狐",
    "chapter": "国风",
    "section": "卫风",
    "content": [
      "有狐绥绥，在彼淇梁。心之忧矣，之子无裳。",
      "有狐绥绥，在彼淇厉。心之忧矣，之子无带。",
      "有狐绥绥，在彼淇侧。心之忧矣，之子无服。"
    ]
  },
  {
    "title": "木瓜",
    "chapter": "国风",
    "section": "卫风",
    "content": [
      "投我以木瓜，报之以琼琚。匪报也，永以为好也！",
      "投我以木桃，报之以琼瑶。匪报也，永以为好也！",
      "投我以木李，报之以琼九。匪报也，永以为好也！"
    ]
  },
  {
    "title": "黍离",
    "chapter": "国风",
    "section": "王风",
    "content": [
      "彼黍离离，彼稷之苗。行迈靡靡，中心摇摇。知我者，谓我心忧；不知我者，谓我何求。悠悠苍天，此何人哉？",
      "彼黍离离，彼稷之穗。行迈靡靡，中心如醉。知我者，谓我心忧；不知我者，谓我何求。悠悠苍天，此何人哉？",
      "彼黍离离，彼稷之实。行迈靡靡，中心如噎。知我者，谓我心忧；不知我者，谓我何求。悠悠苍天，此何人哉？"
    ]
  },
  {
    "title": "君子于役",
    "chapter": "国风",
    "section": "王风",
    "content": [
      "君子于役，不知其期。曷至哉？鸡栖于埘。日之夕矣，羊牛下来。君子于役，如之何勿思！",
      "君子于役，不日不月。曷其有佸？鸡栖于桀。日之夕矣，羊牛下括。君子于役，苟无饥渴？"
    ]
  },
  {
    "title": "君子阳阳",
    "chapter": "国风",
    "section": "王风",
    "content": [
      "君子阳阳，左执簧，右招我由房，其乐只且！",
      "君子陶陶，左执翿，右招我由敖，其乐只且！"
    ]
  },
  {
    "title": "扬之水",
    "chapter": "国风",
    "section": "王风",
    "content": [
      "扬之水，不流束薪。彼其之子，不与我戍申。怀哉怀哉，曷月予还归哉？",
      "扬之水，不流束楚。彼其之子，不与我戍甫。怀哉怀哉，曷月予还归哉？",
      "扬之水，不流束蒲。彼其之子，不与我戍许。怀哉怀哉，曷月予还归哉？"
    ]
  },
  {
    "title": "中谷有蓷",
    "chapter": "国风",
    "section": "王风",
    "content": [
      "中谷有蓷，暵其干矣。有女仳离，慨其叹矣。慨其叹矣，遇人之艰难矣。",
      "中谷有蓷，暵其修矣。有女仳离，条其歗矣。条其歗矣，遇人之不淑矣。",
      "中谷有蓷，暵其湿矣。有女仳离，啜其泣矣。啜其泣矣，何嗟及矣。"
    ]
  },
  {
    "title": "兔爰",
    "chapter": "国风",
    "section": "王风",
    "content": [
      "有兔爰爰，雉离于罗。我生之初，尚无位我生之后，逢此百罹。尚寐无吪。",
      "有兔爰爰，雉离于罦。我生之初，尚无造；我生之后，逢此百忧。尚寐无觉。",
      "有兔爰爰，雉离于罿。我生之初，尚无庸；我生之后，逢此百凶。尚寐无聪。"
    ]
  },
  {
    "title": "葛藟",
    "chapter": "国风",
    "section": "王风",
    "content": [
      "绵绵葛藟，在河之浒。终远兄弟，谓他人父。谓他人父，亦莫我顾！",
      "绵绵葛爰，在河之藟。终远兄弟，谓他人母。谓他人母，亦莫我有！",
      "绵绵葛藟，在河之漘。终远兄弟，谓他人昆。谓他人昆，亦莫我闻！"
    ]
  },
  {
    "title": "采葛",
    "chapter": "国风",
    "section": "王风",
    "content": [
      "彼采葛兮，一日不见，如三月兮！",
      "彼采萧兮，一日不见，如三秋兮！",
      "彼采艾兮！一日不见，如三岁兮！"
    ]
  },
  {
    "title": "大车",
    "chapter": "国风",
    "section": "王风",
    "content": [
      "大车槛槛，毳衣如菼。岂不尔思？畏子不敢。",
      "大车啍啍，毳衣如璊，岂不尔思？畏子不奔。",
      "谷则异室，死则同穴。谓予不信，有如皎日。"
    ]
  },
  {
    "title": "丘中有麻",
    "chapter": "国风",
    "section": "王风",
    "content": [
      "丘中有麻，彼留子嗟。彼留子嗟，将其来施施。",
      "丘中有麦，彼留子国。彼留子国，将其来食。",
      "丘中有李，彼留之子。彼留之子，贻我佩九。"
    ]
  },
  {
    "title": "缁衣",
    "chapter": "国风",
    "section": "郑风",
    "content": [
      "缁衣之宜兮，敝予又改为兮。适子之馆兮。还予授子之粲兮。",
      "缁衣之好兮，敝予又改造兮。适子之馆兮，还予授子之粲兮。",
      "缁衣之席兮，敝予又改作兮。适子之馆兮，还予授子之粲兮。"
    ]
  },
  {
    "title": "将仲子",
    "chapter": "国风",
    "section": "郑风",
    "content": [
      "将仲子兮，无逾我里，无折我树杞。岂敢爱之？畏我父母。仲可怀也，父母之言亦可畏也。",
      "将仲子兮，无逾我墙，无折我树桑。岂敢爱之？畏我诸兄。仲可怀也，诸兄之言亦可畏也。",
      "将仲子兮，无逾我园，无折我树檀。岂敢爱之？畏人之多言。仲可怀也，人之多言亦可畏也。"
    ]
  },
  {
    "title": "叔于田",
    "chapter": "国风",
    "section": "郑风",
    "content": [
      "叔于田，巷无居人。岂无居人？不如叔也。洵美且仁。",
      "叔于狩，巷无饮酒。岂无饮酒？不如叔也。洵美且好。",
      "叔适野，巷无服马。岂无服马？不如叔也。洵美且武。"
    ]
  },
  {
    "title": "大叔于田",
    "chapter": "国风",
    "section": "郑风",
    "content": [
      "叔于田，乘乘马。执辔如组，两骖如舞。叔在薮，火烈具举。襢裼暴虎，献于公所。将叔勿狃，戒其伤女。",
      "叔于田，乘乘黄。两服上襄，两骖雁行。叔在薮，火烈具扬。叔善射忌，又良御忌。抑罄控忌，抑纵送忌。",
      "叔于田，乘乘鸨。两服齐首，两骖如手。叔在薮，火烈具阜。叔马慢忌，叔发罕忌，抑释掤忌，抑鬯弓忌。"
    ]
  },
  {
    "title": "清人",
    "chapter": "国风",
    "section": "郑风",
    "content": [
      "清人在彭，驷介旁旁。二矛重英，河上乎翱翔。",
      "清人在消，驷介麃麃。二矛重乔，河上乎逍遥。",
      "清人在轴，驷介陶陶。左旋右抽，中军作好。"
    ]
  },
  {
    "title": "羔裘",
    "chapter": "国风",
    "section": "郑风",
    "content": [
      "羔裘如濡，洵直且侯。彼其之子，舍命不渝。",
      "羔裘豹饰，孔武有力。彼其之子，邦之司直。",
      "羔裘晏兮，三英粲兮。彼其之子，邦之彦兮。"
    ]
  },
  {
    "title": "遵大路",
    "chapter": "国风",
    "section": "郑风",
    "content": [
      "遵大路兮，掺执子之袪。无我恶兮，不蓵故也！",
      "遵大路兮，掺执子之手兮。无我魗兮，不蓵好也！"
    ]
  },
  {
    "title": "女曰鸡鸣",
    "chapter": "国风",
    "section": "郑风",
    "content": [
      "女曰鸡鸣，士曰昧旦。子兴视夜，明星有烂。将翱将翔，弋凫与雁。",
      "弋言加之，与子宜之。宜言饮酒，与子偕老。琴瑟在御，莫不静好。",
      "知子之来之，杂佩以赠之。知子之顺之，杂佩以问之。知子之好之，杂佩以报之。"
    ]
  },
  {
    "title": "有女同车",
    "chapter": "国风",
    "section": "郑风",
    "content": [
      "有女同车，颜如舜华。将翱将翔，佩玉琼琚。彼美孟姜，洵美且都。",
      "有女同行，颜如舜英。将翱将翔，佩玉将将。彼美孟姜，德音不忘。"
    ]
  },
  {
    "title": "山有扶苏",
    "chapter": "国风",
    "section": "郑风",
    "content": [
      "山有扶苏，隰有荷华。不见子都，乃见狂且。",
      "山有乔松，隰有游龙，不见子充，乃见狡童。"
    ]
  },
  {
    "title": "萚兮",
    "chapter": "国风",
    "section": "郑风",
    "content": [
      "萚兮萚兮，风其吹女。叔兮伯兮，倡予和女。",
      "萚兮萚兮，风其漂女。叔兮伯兮，倡予要女。"
    ]
  },
  {
    "title": "狡童",
    "chapter": "国风",
    "section": "郑风",
    "content": [
      "彼狡童兮，不与我言兮。维子之故，使我不能餐兮。",
      "彼狡童兮，不与我食兮。维子之故，使我不能息兮。"
    ]
  },
  {
    "title": "褰裳",
    "chapter": "国风",
    "section": "郑风",
    "content": [
      "子惠思我，褰裳涉溱。子不我思，岂无他人？狂童之狂也且！",
      "子惠思我，褰裳涉洧。子不我思，岂无他士？狂童之狂也且！"
    ]
  },
  {
    "title": "丰",
    "chapter": "国风",
    "section": "郑风",
    "content": [
      "子之丰兮，俟我乎巷兮，悔予不送兮。",
      "子之昌兮，俟我乎堂兮，悔予不将兮。",
      "衣锦褧衣，裳锦褧裳。叔兮伯兮，驾予与行。",
      "裳锦褧裳，衣锦褧衣。叔兮伯兮，驾予与归。"
    ]
  },
  {
    "title": "东门之墠",
    "chapter": "国风",
    "section": "郑风",
    "content": [
      "东门之墠，茹藘在阪。其室则迩，其人甚远。",
      "东门之栗，有践家室。岂不尔思？子不我即！"
    ]
  },
  {
    "title": "风雨",
    "chapter": "国风",
    "section": "郑风",
    "content": [
      "风雨凄凄，鸡鸣喈喈，既见君子。云胡不夷？",
      "风雨潇潇，鸡鸣胶胶。既见君子，云胡不瘳？",
      "风雨如晦，鸡鸣不已。既见君子，云胡不喜？"
    ]
  },
  {
    "title": "子衿",
    "chapter": "国风",
    "section": "郑风",
    "content": [
      "青青子衿，悠悠我心。纵我不往，子宁不嗣音？",
      "青青子佩，悠悠我思。纵我不往，子宁不来？",
      "挑兮达兮，在城阙兮。一日不见，如三月兮。"
    ]
  },
  {
    "title": "扬之水",
    "chapter": "国风",
    "section": "郑风",
    "content": [
      "扬之水，不流束楚。终鲜兄弟，维予与女。无信人之言，人实诳女。",
      "扬之水，不流束薪。终鲜兄弟，维予二人。无信人之言，人实不信。"
    ]
  },
  {
    "title": "出其东门",
    "chapter": "国风",
    "section": "郑风",
    "content": [
      "出其东门，有女如云。虽则如云。匪我思存。缟衣綦巾，聊乐我员。",
      "出其闉阇，有女如荼。虽则如荼，匪我思且。缟衣茹藘，聊可与娱。"
    ]
  },
  {
    "title": "野有蔓草",
    "chapter": "国风",
    "section": "郑风",
    "content": [
      "野有蔓草，零露漙兮。有美一人，清扬婉兮。邂逅相遇，适我愿兮。",
      "野有蔓草，零露瀼瀼。有美一人，婉如清扬。邂逅相遇，与子偕臧。"
    ]
  },
  {
    "title": "溱洧",
    "chapter": "国风",
    "section": "郑风",
    "content": [
      "溱与洧，方涣涣兮。士与女，方秉蕳兮。女曰观乎？士曰既且。且往观乎？",
      "洧之外，洵訏且乐。维士与女，伊其相谑，赠之以勺药。",
      "溱与洧，浏其清矣。士与女，殷其盈矣。女曰观乎？士曰既且。且往观乎？",
      "洧之外，洵訏且乐。维士与女，伊其将谑，赠之以勺药。"
    ]
  },
  {
    "title": "鸡鸣",
    "chapter": "国风",
    "section": "齐风",
    "content": [
      "鸡既鸣矣，朝既盈矣。匪鸡则鸣，苍蝇之声。",
      "东方明矣，朝既昌矣。匪东方则明，月出之光。",
      "虫飞薨薨，甘与子同梦。会且归矣，无庶予子憎。"
    ]
  },
  {
    "title": "还",
    "chapter": "国风",
    "section": "齐风",
    "content": [
      "子之还兮，遭我乎狃之间兮。并驱从两肩兮，揖我谓我儇兮。",
      "子之茂兮，遭我乎狃之道兮。并驱从两牡兮，揖我谓我好兮。",
      "子之昌兮，遭我乎狃之阳兮。并驱从两狼兮，揖我谓我臧兮。"
    ]
  },
  {
    "title": "着",
    "chapter": "国风",
    "section": "齐风",
    "content": [
      "俟我于着乎而，充耳以素乎而，尚之以琼华乎而。",
      "俟我于庭乎而，充耳以青乎而，尚之以琼莹乎而。",
      "俟我于堂乎而，充耳以黄乎而，尚之以琼英乎而。"
    ]
  },
  {
    "title": "东方之日",
    "chapter": "国风",
    "section": "齐风",
    "content": [
      "东方之日兮，彼姝者子，在我室兮。在我室兮，履我即兮。",
      "东方之月兮，彼姝者子，在我闼兮。在我闼兮，履我发兮。"
    ]
  },
  {
    "title": "东方未明",
    "chapter": "国风",
    "section": "齐风",
    "content": [
      "东方未明，颠倒衣裳。颠之倒之，自公召之。",
      "东方未晞，颠倒裳衣。倒之颠之，自公令之。",
      "折柳樊圃，狂夫瞿瞿。不能辰夜，不夙则莫。"
    ]
  },
  {
    "title": "南山",
    "chapter": "国风",
    "section": "齐风",
    "content": [
      "南山崔崔，雄狐绥绥。鲁道有荡，齐子由归。既曰归止，曷又怀止？",
      "葛屦五两，冠緌双止。鲁道有荡，齐子庸止。既曰庸止，曷又从止？",
      "蓺麻如之何？衡从其亩。取妻如之何？必告父母。既曰告止，曷又鞠止？",
      "析薪如之何？匪斧不克。取妻如之何？匪媒不得。既曰得止，曷又极止？"
    ]
  },
  {
    "title": "甫田",
    "chapter": "国风",
    "section": "齐风",
    "content": [
      "无田甫田，维莠骄骄。无思远人，劳心忉忉。",
      "无田甫田，维莠桀桀。无思远人，劳心怛怛。",
      "婉兮娈兮。总角丱兮。未几见兮，突而弁兮！"
    ]
  },
  {
    "title": "卢令",
    "chapter": "国风",
    "section": "齐风",
    "content": [
      "卢令令，其人美且仁。",
      "卢重环，其人美且鬈。",
      "卢重鋂，其人美且偲。"
    ]
  },
  {
    "title": "敝笱",
    "chapter": "国风",
    "section": "齐风",
    "content": [
      "敝笱在梁，其鱼鲂鳏。齐子归止，其从如云。",
      "敝笱在梁，其鱼鲂鱮。齐子归止，其从如雨。",
      "敝笱在梁，其鱼唯唯。齐子归止，其从如水。"
    ]
  },
  {
    "title": "载驱",
    "chapter": "国风",
    "section": "齐风",
    "content": [
      "载驱薄薄，簟茀朱鞹。鲁道有荡，齐子发夕。",
      "四骊济济，垂辔沵沵。鲁道有荡，齐子岂弟。",
      "汶水汤汤，行人彭彭。鲁道有荡，齐子翱翔。",
      "汶水滔滔，行人儦儦。鲁道有荡，齐了游敖。"
    ]
  },
  {
    "title": "猗嗟",
    "chapter": "国风",
    "section": "齐风",
    "content": [
      "猗嗟昌兮，颀而长兮。抑若扬兮，美目扬兮。巧趋跄兮，射则臧兮。",
      "猗嗟名兮，美目清兮。仪既成兮，终日射侯，不出正兮，展我甥兮。",
      "猗嗟娈兮，清扬婉兮。舞则选兮，射则贯兮，四矢反兮，以御乱兮。"
    ]
  },
  {
    "title": "葛屦",
    "chapter": "国风",
    "section": "魏风",
    "content": [
      "纠纠葛屦，可以履霜？掺掺女手，可以缝裳？要之襋之，好人服之。",
      "好人提提，宛然左辟，佩其象揥。维是褊心，是以为刺。"
    ]
  },
  {
    "title": "汾沮洳",
    "chapter": "国风",
    "section": "魏风",
    "content": [
      "彼汾沮洳，言采其莫。彼其之子，美无度。美无度，殊异乎公路。",
      "彼汾一方，言采其桑。彼其之子，美如英。美如英，殊异乎公行。",
      "彼汾一曲，言采其藚。彼其之子，美如玉。美如玉，殊异乎公族。"
    ]
  },
  {
    "title": "园有桃",
    "chapter": "国风",
    "section": "魏风",
    "content": [
      "园有桃，其实之肴。心之忧矣，我歌且谣。不知我者，谓我士也骄。",
      "彼人是哉，子曰何其？心之忧矣，其谁知之？其谁知之，盖亦勿思！",
      "园有棘，其实之食。心之忧矣，聊以行国。不知我者，谓我士也罔极。",
      "彼人是哉，子曰何其？心之忧矣，其谁知之？其谁知之，盖亦勿思！"
    ]
  },
  {
    "title": "陟岵",
    "chapter": "国风",
    "section": "魏风",
    "content": [
      "陟彼岵兮，瞻望父兮。父曰：嗟！予子行役，夙夜无已。上慎旃哉，犹来！无止！",
      "陟彼屺兮，瞻望母兮。母曰：嗟！予季行役，夙夜无寐。上慎旃哉，犹来！无弃！",
      "陟彼冈兮，瞻望兄兮。兄曰：嗟！予弟行役，夙夜必偕。上慎旃哉，犹来！无死！"
    ]
  },
  {
    "title": "十亩之间",
    "chapter": "国风",
    "section": "魏风",
    "content": [
      "十亩之间兮，桑者闲闲兮，行与子还兮。",
      "十亩之外兮，桑者泄泄兮，行与子逝兮。"
    ]
  },
  {
    "title": "伐檀",
    "chapter": "国风",
    "section": "魏风",
    "content": [
      "坎坎伐檀兮，置之河之干兮。河水清且涟猗。不稼不穑，胡取禾三百廛兮？",
      "不狩不猎，胡瞻尔庭有县貆兮？彼君子兮，不素餐兮！",
      "坎坎伐辐兮，置之河之侧兮。河水清且直猗。不稼不穑，胡取禾三百亿兮？",
      "不狩不猎，胡瞻尔庭有县特兮？彼君子兮，不素食兮！",
      "坎坎伐轮兮，置之河之漘兮。河水清且沦猗。不稼不穑，胡取禾三百囷兮？",
      "不狩不猎，胡瞻尔庭有县鹑兮？彼君子兮，不素飧兮！"
    ]
  },
  {
    "title": "硕鼠",
    "chapter": "国风",
    "section": "魏风",
    "content": [
      "硕鼠硕鼠，无食我黍！三岁贯女，莫我肯顾。逝将去女，适彼乐土。乐土乐土，爰得我所。",
      "硕鼠硕鼠，无食我麦！三岁贯女，莫我肯德。逝将去女，适彼乐国。乐国乐国，爰得我直。",
      "硕鼠硕鼠，无食我苗！三岁贯女，莫我肯劳。逝将去女，适彼乐郊。乐郊乐郊，谁之永号？"
    ]
  },
  {
    "title": "蟋蟀",
    "chapter": "国风",
    "section": "唐风",
    "content": [
      "蟋蟀在堂，岁聿其莫。今我不乐，日月其除。无已大康，职思其居。好乐无荒，良士瞿瞿。",
      "蟋蟀在堂，岁聿其逝。今我不乐，日月其迈。无已大康，职思其外。好乐无荒，良士蹶蹶。",
      "蟋蟀在堂，役车其休。今我不乐，日月其慆。无以大康。职思其忧。好乐无荒，良士休休。"
    ]
  },
  {
    "title": "山有枢",
    "chapter": "国风",
    "section": "唐风",
    "content": [
      "山有枢，隰有榆。子有衣裳，弗曳弗娄。子有车马，弗驰弗驱。宛其死矣，他人是愉。",
      "山有栲，隰有杻。子有廷内，弗洒弗扫。子有钟鼓，弗鼓弗考。宛其死矣，他人是保。",
      "山有漆，隰有栗。子有酒食，何不日鼓瑟？且以喜乐，且以永日。宛其死矣，他人入室。"
    ]
  },
  {
    "title": "扬之水",
    "chapter": "国风",
    "section": "唐风",
    "content": [
      "扬之水，白石凿凿。素衣朱襮，从子于沃。既见君子，云何不乐？",
      "扬之水，白石皓皓。素衣朱绣，从子于鹄。既见君子，云何其忧？",
      "扬之水，白石粼粼。我闻有命，不敢以告人。"
    ]
  },
  {
    "title": "椒聊",
    "chapter": "国风",
    "section": "唐风",
    "content": [
      "椒聊之实，蕃衍盈升。彼其之子，硕大无朋。椒聊且，远条且。",
      "椒聊之实，蕃衍盈匊。彼其之子，硕大且笃。椒聊且，远条且。"
    ]
  },
  {
    "title": "绸缪",
    "chapter": "国风",
    "section": "唐风",
    "content": [
      "绸缪束薪，三星在天。今夕何夕，见此良人？子兮子兮，如此良人何？",
      "绸缪束刍，三星在隅。今夕何夕，见此邂逅？子兮子兮，如此邂逅何？",
      "绸缪束楚，三星在户。今夕何夕，见此粲者？子兮子兮，如此粲者何？"
    ]
  },
  {
    "title": "杕杜",
    "chapter": "国风",
    "section": "唐风",
    "content": [
      "有杕之杜，其叶湑湑。独行踽踽。岂无他人？不如我同父。嗟行之人，胡不比焉？人无兄弟，胡不佽焉？",
      "有杕之杜，其叶箐箐。独行睘睘。岂无他人？不如我同姓。嗟行之人，胡不比焉？人无兄弟，胡不佽焉？"
    ]
  },
  {
    "title": "羔裘",
    "chapter": "国风",
    "section": "唐风",
    "content": [
      "羔裘豹祛，自我人居居。岂无他人？维子之故。",
      "羔裘豹褎，自我人究究。岂无他人？维子之好。"
    ]
  },
  {
    "title": "鸨羽",
    "chapter": "国风",
    "section": "唐风",
    "content": [
      "肃肃鸨羽，集于苞栩。王事靡盬，不能蓺稷黍。父母何怙？悠悠苍天，曷其有所？",
      "肃肃鸨翼，集于苞棘。王事靡盬，不能蓺黍稷。父母何食？悠悠苍天，曷其有极？",
      "肃肃鸨行，集于苞桑，王事靡盬，不能蓺稻梁。父母何尝？悠悠苍天，曷其有常？"
    ]
  },
  {
    "title": "无衣",
    "chapter": "国风",
    "section": "唐风",
    "content": [
      "岂曰无衣七兮？不如子之衣，安且吉兮！",
      "岂曰无衣六兮？不如子之衣，安且燠兮！"
    ]
  },
  {
    "title": "有杕之杜",
    "chapter": "国风",
    "section": "唐风",
    "content": [
      "有杕之杜，生于道左。彼君子兮，噬肯适我？中心好之，曷饮食之？",
      "有杕之杜，生于道周。彼君子兮，噬肯来游？中心好之，曷饮食之？"
    ]
  },
  {
    "title": "葛生",
    "chapter": "国风",
    "section": "唐风",
    "content": [
      "葛生蒙楚，蔹蔓于野。予美亡此，谁与？独处？",
      "葛生蒙棘，蔹蔓于域。予美亡此，谁与？独息？",
      "角枕粲兮，锦衾烂兮。予美亡此，谁与？独旦？",
      "夏之日，冬之夜。百岁之后，归于其居。",
      "冬之夜，夏之日。百岁之后，归于其室。"
    ]
  },
  {
    "title": "采苓",
    "chapter": "国风",
    "section": "唐风",
    "content": [
      "采苓采苓，首阳之巅。人之为言，苟亦无信。舍旃舍旃，苟亦无然。人之为言，胡得焉？",
      "采苦采苦，首阳之下。人之为言，苟亦无与。舍旃舍旃，苟亦无然。人之为言，胡得焉？",
      "采葑采葑，首阳之东。人之为言，苟亦无从。舍旃舍旃，苟亦无然。人之为言，胡得焉？"
    ]
  },
  {
    "title": "车邻",
    "chapter": "国风",
    "section": "秦风",
    "content": [
      "有车邻邻，有马白颠。未见君子，寺人之令。",
      "阪有漆，隰有栗。既见君子，并坐鼓瑟。今者不乐，逝者其耋。",
      "阪有桑，隰有杨。既见君子，并坐鼓簧。今者不乐，逝者其亡。"
    ]
  },
  {
    "title": "驷驖",
    "chapter": "国风",
    "section": "秦风",
    "content": [
      "驷驖孔阜，六辔在手。公之媚子，从公于狩。",
      "奉时辰牡，辰牡孔硕。公曰左之，舍拔则获。",
      "游于北园，四马既闲。輶车鸾镳，载猃歇骄。"
    ]
  },
  {
    "title": "小戎",
    "chapter": "国风",
    "section": "秦风",
    "content": [
      "小戎俴收，五楘梁辀。游环胁驱，阴靷鋈续。文茵畅毂，驾我骐馵。",
      "言念君子，温其如玉。在其板屋，乱我心曲。",
      "四牡孔阜，六辔在手。骐骝是中，騧骊是骖。龙盾之合，鋈以觼軜。",
      "言念君子，温其在邑。方何为期？胡然我念之！",
      "俴驷孔群，厹矛鋈錞。蒙伐有苑，虎韔镂膺。交韔二弓，竹闭绲縢。",
      "言念君子，载寝载兴。厌厌良人，秩秩德音。"
    ]
  },
  {
    "title": "蒹葭",
    "chapter": "国风",
    "section": "秦风",
    "content": [
      "蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。",
      "蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。",
      "蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。"
    ]
  },
  {
    "title": "终南",
    "chapter": "国风",
    "section": "秦风",
    "content": [
      "终南何有？有条有梅。君子至止，锦衣狐裘。颜如渥丹，其君也哉！",
      "终南何有？有纪有堂。君子至止，黻衣绣裳。佩玉将将，寿考不忘！"
    ]
  },
  {
    "title": "黄鸟",
    "chapter": "国风",
    "section": "秦风",
    "content": [
      "交交黄鸟，止于棘。谁从穆公？子车奄息。维此奄息，百夫之特。",
      "临其穴，惴惴其栗。彼苍者天，歼我良人！如可赎兮，人百其身！",
      "交交黄鸟，止于桑。谁从穆公？子车仲行。维此仲行，百夫之防。",
      "临其穴，惴惴其栗。彼苍者天，歼我良人！如可赎兮，人百其身！",
      "交交黄鸟，止于楚。谁从穆公？子车针虎。维此针虎，百夫之御。",
      "临其穴，惴惴其栗。彼苍者天，歼我良人！如可赎兮，人百其身！"
    ]
  },
  {
    "title": "晨风",
    "chapter": "国风",
    "section": "秦风",
    "content": [
      "鴥彼晨风，郁彼北林。未见君子，忧心钦钦。如何如何，忘我实多！",
      "山有苞栎，隰有六駮。未见君子，忧心靡乐。如何如何，忘我实多！",
      "山有苞棣，隰有树檖。未见君子，忧心如醉。如何如何，忘我实多！"
    ]
  },
  {
    "title": "无衣",
    "chapter": "国风",
    "section": "秦风",
    "content": [
      "岂曰无衣？与子同袍。王于兴师，修我戈矛。与子同仇！",
      "岂曰无衣？与子同泽。王于兴师，修我矛戟。与子偕作！",
      "岂曰无衣？与子同裳。王于兴师，修我甲兵。与子偕行！"
    ]
  },
  {
    "title": "渭阳",
    "chapter": "国风",
    "section": "秦风",
    "content": [
      "我送舅氏，曰至渭阳。何以赠之？路车乘黄。",
      "我送舅氏，悠悠我思。何以赠之？琼瑰玉佩。"
    ]
  },
  {
    "title": "权舆",
    "chapter": "国风",
    "section": "秦风",
    "content": [
      "于我乎，夏屋渠渠，今也每食无余。于嗟乎，不承权舆！",
      "于我乎，每食四簋，今也每食不饱。于嗟乎，不承权舆！"
    ]
  },
  {
    "title": "宛丘",
    "chapter": "国风",
    "section": "陈风",
    "content": [
      "子之汤兮，宛丘之上兮。洵有情兮，而无望兮。",
      "坎其击鼓，宛丘之下。无冬无夏，值其鹭羽。",
      "坎其击缶，宛丘之道。无冬无夏，值其鹭翿。"
    ]
  },
  {
    "title": "东门之枌",
    "chapter": "国风",
    "section": "陈风",
    "content": [
      "东门之枌，宛丘之栩。子仲之子，婆娑其下。",
      "穀旦于差，南方之原。不绩其麻，市也婆娑。",
      "穀旦于逝，越以鬷迈。视尔如荍，贻我握椒。"
    ]
  },
  {
    "title": "衡门",
    "chapter": "国风",
    "section": "陈风",
    "content": [
      "衡门之下，可以栖迟。泌之洋洋，可以乐饥。",
      "岂其食鱼，必河之鲂？岂其取妻，必齐之姜？",
      "岂其食鱼，必河之鲤？岂其取妻，必宋之子？"
    ]
  },
  {
    "title": "东门之池",
    "chapter": "国风",
    "section": "陈风",
    "content": [
      "东门之池，可以沤麻。彼美淑姬，可与晤歌。",
      "东门之池，可以沤纻。彼美淑姬，可与晤语。",
      "东门之池，可以沤菅。彼美淑姬，可与晤言。"
    ]
  },
  {
    "title": "东门之杨",
    "chapter": "国风",
    "section": "陈风",
    "content": [
      "东门之杨，其叶牂牂。昏以为期，明星煌煌。",
      "东门之杨，其叶肺肺。昏以为期，明星晢晢。"
    ]
  },
  {
    "title": "墓门",
    "chapter": "国风",
    "section": "陈风",
    "content": [
      "墓门有棘，斧以斯之。夫也不良，国人知之。知而不已，谁昔然矣。",
      "墓门有梅，有鸮萃止。夫也不良，歌以讯之。讯予不顾，颠倒思予。"
    ]
  },
  {
    "title": "防有鹊巢",
    "chapter": "国风",
    "section": "陈风",
    "content": [
      "防有鹊巢，邛有旨苕。谁侜予美？心焉忉忉。",
      "中唐有甓，邛有旨鷊。谁侜予美？心焉惕惕。"
    ]
  },
  {
    "title": "月出",
    "chapter": "国风",
    "section": "陈风",
    "content": [
      "月出皎兮。佼人僚兮。舒窈纠兮。劳心悄兮。",
      "月出皓兮。佼人懰兮。舒忧受兮。劳心慅兮。",
      "月出照兮。佼人燎兮。舒夭绍兮。劳心惨兮。"
    ]
  },
  {
    "title": "株林",
    "chapter": "国风",
    "section": "陈风",
    "content": [
      "胡为乎株林？从夏南！匪适株林，从夏南！",
      "驾我乘马，说于株野。乘我乘驹，朝食于株！"
    ]
  },
  {
    "title": "泽陂",
    "chapter": "国风",
    "section": "陈风",
    "content": [
      "彼泽之陂，有蒲与荷。有美一人，伤如之何？寤寐无为，涕泗滂沱。",
      "彼泽之陂，有蒲与蕳。有美一人，硕大且卷。寤寐无为，中心悁悁。",
      "彼泽之陂，有蒲菡萏。有美一人，硕大且俨。寤寐无为，辗转伏枕。"
    ]
  },
  {
    "title": "羔裘",
    "chapter": "国风",
    "section": "桧风",
    "content": [
      "羔裘逍遥，狐裘以朝。岂不尔思？劳心忉忉。",
      "羔裘翱翔，狐裘在堂。岂不尔思？我心忧伤。",
      "羔裘如膏，日出有曜。岂不尔思？中心是悼。"
    ]
  },
  {
    "title": "素冠",
    "chapter": "国风",
    "section": "桧风",
    "content": [
      "庶见素冠兮，棘人栾栾兮。劳心慱慱兮。",
      "庶见素衣兮，我心伤悲兮。聊与子同归兮。",
      "庶见素韠兮，我心蕴结兮。聊与子如一兮。"
    ]
  },
  {
    "title": "隰有苌楚",
    "chapter": "国风",
    "section": "桧风",
    "content": [
      "隰有苌楚，猗傩其枝，夭之沃沃，乐子之无知。",
      "隰有苌楚，猗傩其华，夭之沃沃。乐子之无家。",
      "隰有苌楚，猗傩其实，夭之沃沃。乐子之无室。"
    ]
  },
  {
    "title": "匪风",
    "chapter": "国风",
    "section": "桧风",
    "content": [
      "匪风发兮，匪车偈兮。顾瞻周道，中心怛兮。",
      "匪风飘兮，匪车嘌兮。顾瞻周道，中心吊兮。",
      "谁能亨鱼？溉之釜鬵。谁将西归？怀之好音。"
    ]
  },
  {
    "title": "蜉蝣",
    "chapter": "国风",
    "section": "曹风",
    "content": [
      "蜉蝣之羽，衣裳楚楚。心之忧矣，于我归处。",
      "蜉蝣之翼，采采衣服。心之忧矣，于我归息。",
      "蜉蝣掘阅，麻衣如雪。心之忧矣，于我归说。"
    ]
  },
  {
    "title": "候人",
    "chapter": "国风",
    "section": "曹风",
    "content": [
      "彼候人兮，何戈与祋。彼其之子，三百赤芾。",
      "维鹈在梁，不濡其翼。彼其之子，不称其服。",
      "维鹈在梁，不濡其咮。彼其之子，不遂其媾。",
      "荟兮蔚兮，南山朝隮。婉兮娈兮，季女斯饥。"
    ]
  },
  {
    "title": "鳲鸠",
    "chapter": "国风",
    "section": "曹风",
    "content": [
      "鳲鸠在桑，其子七兮。淑人君子，其仪一兮。其仪一兮，心如结兮。",
      "鳲鸠在桑，其子在梅。淑人君子，其带伊丝。其带伊丝，其弁伊骐。",
      "鳲鸠在桑，其子在棘。淑人君子，其仪不忒。其仪不忒，正是四国。",
      "鳲鸠在桑，其子在榛。淑人君子，正是国人，正是国人。胡不万年？"
    ]
  },
  {
    "title": "下泉",
    "chapter": "国风",
    "section": "曹风",
    "content": [
      "冽彼下泉，浸彼苞稂。忾我寤叹，念彼周京。",
      "冽彼下泉，浸彼苞萧。忾我寤叹，念彼京周。",
      "冽彼下泉，浸彼苞蓍。忾我寤叹，念彼京师。",
      "芃芃黍苗，阴雨膏之。四国有王，郇伯劳之。"
    ]
  },
  {
    "title": "七月",
    "chapter": "国风",
    "section": "豳风",
    "content": [
      "七月流火，九月授衣。一之日觱发，二之日栗烈。无衣无褐，何以卒岁？",
      "三之日于耜，四之日举趾。同我妇子，馌彼南亩。田畯至喜。",
      "七月流火，九月授衣。春日载阳，有鸣仓庚。女执懿筐，遵彼微行，爰求柔桑。",
      "春日迟迟，采蘩祁祁。女心伤悲，殆及公子同归。",
      "七月流火，八月萑苇。蚕月条桑，取彼斧斨。以伐远扬，猗彼女桑。",
      "七月鸣鵙，八月载绩。载玄载黄，我朱孔阳，为公子裳。",
      "四月秀葽，五月鸣蜩。八月其获，十月陨萚。一之日于貉，取彼狐狸，为公子裘。",
      "二之日其同，载缵武功。言私其豵，献豜于公。",
      "五月斯螽动股，六月莎鸡振羽。七月在野，八月在宇，九月在户，十月蟋蟀，入我床下。",
      "穹窒熏鼠，塞向墐户。嗟我妇子，曰为改岁，入此室处。",
      "六月食郁及薁，七月亨葵及菽。八月剥枣，十月获稻。为此春酒，以介眉寿。",
      "七月食瓜，八月断壶，九月叔苴，采荼薪樗。食我农夫。",
      "九月筑场圃，十月纳禾稼。黍稷重穋，禾麻菽麦。嗟我农夫，我稼既同，上入执宫功。",
      "昼尔于茅，宵尔索綯，亟其乘屋，其始播百谷。",
      "二之日凿冰冲冲，三之日纳于凌阴。四之日其蚤，献羔祭韭。九月肃霜，十月涤场。",
      "朋酒斯飨，曰杀羔羊，跻彼公堂。称彼兕觥：万寿无疆！"
    ]
  },
  {
    "title": "鸱鸮",
    "chapter": "国风",
    "section": "豳风",
    "content": [
      "鸱鸮鸱鸮，既取我子，无毁我室。恩斯勤斯，鬻子之闵斯。",
      "迨天之未阴雨，彻彼桑土，绸缪牖户。今女下民，或敢侮予？",
      "予手拮据，予所捋荼。予所蓄租，予口卒瘏，曰予未有室家。",
      "予羽谯谯，予尾翛翛，予室翘翘。风雨所漂摇，予维音哓哓！"
    ]
  },
  {
    "title": "东山",
    "chapter": "国风",
    "section": "豳风",
    "content": [
      "我徂东山，慆慆不归。我来自东，零雨其濛。我东曰归，我心西悲。",
      "制彼裳衣，勿士行枚。蜎蜎者蠋，烝在桑野。敦彼独宿，亦在车下。",
      "我徂东山，慆慆不归。我来自东，零雨其濛。果臝之实，亦施于宇。",
      "伊威在室，蠨蛸在户。町畽鹿场，熠耀宵行。不可畏也，伊可怀也。",
      "我徂东山，慆慆不归。我来自东，零雨其濛。鹳鸣于垤，妇叹于室。",
      "洒扫穹窒，我征聿至。有敦瓜苦，烝在栗薪。自我不见，于今三年。",
      "我徂东山，慆慆不归。我来自东，零雨其濛。仓庚于飞，熠耀其羽。",
      "之子于归，皇驳其马。亲结其缡，九十其仪。其新孔嘉，其旧如之何？"
    ]
  },
  {
    "title": "破斧",
    "chapter": "国风",
    "section": "豳风",
    "content": [
      "既破我斧，又缺我斨。周公东征，四国是皇。哀我人斯，亦孔之将。",
      "既破我斧，又缺我锜。周公东征，四国是遒。哀我人斯，亦孔之嘉。",
      "既破我斧，又缺我銶。周公东征，四国是遒。哀我人斯，亦孔之休。"
    ]
  },
  {
    "title": "伐柯",
    "chapter": "国风",
    "section": "豳风",
    "content": [
      "伐柯如何？匪斧不克。取妻如何？匪媒不得。",
      "伐柯伐柯，其则不远。我觏之子，笾豆有践。"
    ]
  },
  {
    "title": "九罭",
    "chapter": "国风",
    "section": "豳风",
    "content": [
      "九罭之鱼，鳟鲂。我觏之子，衮衣绣裳。",
      "鸿飞遵渚，公归无所，于女信处。鸿飞遵六，公归不复，于女信宿。",
      "是以有衮衣兮，无以我公归兮，无使我心悲兮。"
    ]
  },
  {
    "title": "狼跋",
    "chapter": "国风",
    "section": "豳风",
    "content": [
      "狼跋其胡，载疐其尾。公孙硕肤，赤舄几几。",
      "狼疐其尾，载跋其胡。公孙硕肤，德音不瑕？"
    ]
  },
  {
    "title": "鹿鸣",
    "chapter": "小雅",
    "section": "鹿鸣之什",
    "content": [
      "呦呦鹿鸣，食野之苹。我有嘉宾，鼓瑟吹笙。吹笙鼓簧，承筐是将。人之好我，示我周行。",
      "呦呦鹿鸣，食野之蒿。我有嘉宾，德音孔昭。视民不恌，君子是则是效。我有旨酒，嘉宾式燕以敖。",
      "呦呦鹿鸣，食野之芩。我有嘉宾，鼓瑟鼓琴。鼓瑟鼓琴，和乐且湛。我有旨酒，以燕乐嘉宾之心。"
    ]
  },
  {
    "title": "四牡",
    "chapter": "小雅",
    "section": "鹿鸣之什",
    "content": [
      "四牡騑騑，周道倭迟。岂不怀归？王事靡盬，我心伤悲。",
      "四牡騑騑，啴啴骆马。岂不怀归？王事靡盬，不遑启处。",
      "翩翩者鵻，载飞载下，集于苞栩。王事靡盬，不遑将父。",
      "翩翩者鵻，载飞载止，集于苞杞。王事靡盬，不遑将母。",
      "驾彼四骆，载骤骎骎。岂不怀归？是用作歌，将母来谂。"
    ]
  },
  {
    "title": "皇皇者华",
    "chapter": "小雅",
    "section": "鹿鸣之什",
    "content": [
      "皇皇者华，于彼原隰。駪駪征夫，每怀靡及。",
      "我马维驹，六辔如濡。载驰载驱，周爰咨诹。",
      "我马维骐，六辔如丝。载驰载驱，周爰咨谋。",
      "我马维骆，六辔沃若。载驰载驱，周爰咨度。",
      "我马维骃，六辔既均。载驰载驱，周爰咨询。"
    ]
  },
  {
    "title": "棠棣",
    "chapter": "小雅",
    "section": "鹿鸣之什",
    "content": [
      "棠棣之华，鄂不韡韡。凡今之人，莫如兄弟。",
      "死丧之威，兄弟孔怀。原隰裒矣，兄弟求矣。",
      "脊令在原，兄弟急难。每有良朋，况也永叹。",
      "兄弟阋于墙，外御其务。每有良朋，烝也无戎。",
      "丧乱既平，既安且宁。虽有兄弟，不如友生？",
      "傧尔笾豆，饮酒之饫。兄弟既具，和乐且孺。",
      "妻子好合，如鼓瑟琴。兄弟既翕，和乐且湛。",
      "宜尔室家，乐尔妻帑。是究是图，亶其然乎？"
    ]
  },
  {
    "title": "伐木",
    "chapter": "小雅",
    "section": "鹿鸣之什",
    "content": [
      "伐木丁丁，鸟鸣嘤嘤。出自幽谷，迁于乔木。嘤其鸣矣，求其友声。",
      "相彼鸟矣，犹求友声。矧伊人矣，不求友生？神之听之，终和且平。",
      "伐木许许，酾酒有藇！既有肥羜，以速诸父。宁适不来，微我弗顾。",
      "于粲洒扫，陈馈八簋。既有肥牡，以速诸舅。宁适不来，微我有咎。",
      "伐木于阪，酾酒有衍。笾豆有践，兄弟无远。民之失德，乾餱以愆。",
      "有酒湑我，无酒酤我。坎坎鼓我，蹲蹲舞我。迨我暇矣，饮此湑矣。"
    ]
  },
  {
    "title": "天保",
    "chapter": "小雅",
    "section": "鹿鸣之什",
    "content": [
      "天保定尔，亦孔之固。俾尔单厚，何福不除？俾尔多益，以莫不庶。",
      "天保定尔，俾尔戬穀。罄无不宜，受天百禄。降尔遐福，维日不足。",
      "天保定尔，以莫不兴。如山如阜，如冈如陵，如川之方至，以莫不增。",
      "吉蠲为饎，是用孝享。禴祠烝尝，于公先王。君曰：卜尔，万寿无疆。",
      "神之吊矣，诒尔多福。民之质矣，日用饮食。群黎百姓，遍为尔德。",
      "如月之恒，如日之升。如南山之寿，不骞不崩。如松柏之茂，无不尔或承。"
    ]
  },
  {
    "title": "采薇",
    "chapter": "小雅",
    "section": "鹿鸣之什",
    "content": [
      "采薇采薇，薇亦作止。曰归曰归，岁亦莫止。靡室靡家，玁狁之故。不遑启居，玁狁之故。",
      "采薇采薇，薇亦柔止。曰归曰归，心亦忧止。忧心烈烈，载饥载渴。我戍未定，靡使归聘。",
      "采薇采薇，薇亦刚止。曰归曰归，岁亦阳止。王事靡盬，不遑启处。忧心孔疚，我行不来！",
      "彼尔维何？维常之华。彼路斯何？君子之车。戎车既驾，四牡业业。岂敢定居？一月三捷。",
      "驾彼四牡，四牡骙骙。君子所依，小人所腓。四牡翼翼，象弭鱼服。岂不日戒？玁狁孔棘！",
      "昔我往矣，杨柳依依。今我来思，雨雪霏霏。行道迟迟，载渴载饥。我心伤悲，莫知我哀！"
    ]
  },
  {
    "title": "出车",
    "chapter": "小雅",
    "section": "鹿鸣之什",
    "content": [
      "我出我车，于彼牧矣。自天子所，谓我来矣。召彼仆夫，谓之载矣。王事多难，维其棘矣。",
      "我出我车，于彼郊矣。设此旐矣，建彼旄矣。彼旟旐斯，胡不旆旆？忧心悄悄，仆夫况瘁。",
      "王命南仲，往城于方。出车彭彭，旂旐央央。天子命我，城彼朔方。赫赫南仲，玁狁于襄。",
      "昔我往矣，黍稷方华。今我来思，雨雪载途。王事多难，不遑启居。岂不怀归？畏此简书。",
      "喓喓草虫，趯趯阜螽。未见君子，忧心忡忡。既见君子，我心则降。赫赫南仲，薄伐西戎。",
      "春日迟迟，卉木萋萋。仓庚喈喈，采蘩祁祁。执讯获丑，薄言还归。赫赫南仲，玁狁于夷。"
    ]
  },
  {
    "title": "杕杜",
    "chapter": "小雅",
    "section": "鹿鸣之什",
    "content": [
      "有杕之杜，有睆其实。王事靡盬，继嗣我日。日月阳止，女心伤止，征夫遑止。",
      "有杕之杜，其叶萋萋。王事靡盬，我心伤悲。卉木萋止，女心悲止，征夫归止！",
      "陟彼北山，言采其杞。王事靡盬，忧我父母。檀车幝幝，四牡痯痯，征夫不远！",
      "匪载匪来，忧心孔疚。斯逝不至，而多为恤。卜筮偕止，会言近止，征夫迩止！"
    ]
  },
  {
    "title": "鱼丽",
    "chapter": "小雅",
    "section": "鹿鸣之什",
    "content": [
      "鱼丽于罶，鲿鲨。君子有酒，旨且多。",
      "鱼丽于罶，鲂鳢。君子有酒，多且旨。",
      "鱼丽于罶，鰋鲤。君子有酒，旨且有。物其多矣，",
      "维其嘉矣！物其旨矣，维其偕矣！物其有矣，维其时矣！"
    ]
  },
  {
    "title": "南有嘉鱼",
    "chapter": "小雅",
    "section": "南有嘉鱼之什",
    "content": [
      "南有嘉鱼，烝然罩罩。君子有酒，嘉宾式燕以乐。",
      "南有嘉鱼，烝然汕汕。君子有酒，嘉宾式燕以衎。",
      "南有樛木，甘瓠累之。君子有酒，嘉宾式燕绥之。",
      "翩翩者鵻，烝然来思。君子有酒，嘉宾式燕又思。"
    ]
  },
  {
    "title": "南山有台",
    "chapter": "小雅",
    "section": "南有嘉鱼之什",
    "content": [
      "南山有台，北山有莱。乐只君子，邦家之基。乐只君子，万寿无期。",
      "南山有桑，北山有杨。乐只君子，邦家之光。乐只君子，万寿无疆。",
      "南山有杞，北山有李。乐只君子，民之父母。乐只君子，德音不已。",
      "南山有栲，北山有杻。乐只君子，遐不眉寿。乐只君子，德音是茂。",
      "南山有枸，北山有楰。乐只君子，遐不黄耇。乐只君子，保艾尔后。"
    ]
  },
  {
    "title": "蓼萧",
    "chapter": "小雅",
    "section": "南有嘉鱼之什",
    "content": [
      "蓼彼萧斯，零露湑兮。既见君子，我心写兮。燕笑语兮，是以有誉处兮。",
      "蓼彼萧斯，零露瀼瀼。既见君子，为龙为光。其德不爽，寿考不忘。",
      "蓼彼萧斯，零露泥泥。既见君子，孔燕岂弟。宜兄宜弟，令德寿岂。",
      "蓼彼萧斯，零露浓浓。既见君子，鞗革忡忡。和鸾雍雍，万福攸同。"
    ]
  },
  {
    "title": "湛露",
    "chapter": "小雅",
    "section": "南有嘉鱼之什",
    "content": [
      "湛湛露斯，匪阳不晞。厌厌夜饮，不醉无归。",
      "湛湛露斯，在彼丰草。厌厌夜饮，在宗载考。",
      "湛湛露斯，在彼杞棘。显允君子，莫不令德。",
      "其桐其椅，其实离离。岂弟君子，莫不令仪。"
    ]
  },
  {
    "title": "彤弓",
    "chapter": "小雅",
    "section": "南有嘉鱼之什",
    "content": [
      "彤弓弨兮，受言藏之。我有嘉宾，中心贶之。钟鼓既设，一朝飨之。",
      "彤弓弨兮，受言载之。我有嘉宾，中心喜之。钟鼓既设，一朝右之。",
      "彤弓弨兮，受言櫜之。我有嘉宾，中心好之。钟鼓既设，一朝酬之。"
    ]
  },
  {
    "title": "菁菁者莪",
    "chapter": "小雅",
    "section": "南有嘉鱼之什",
    "content": [
      "菁菁者莪，在彼中阿。既见君子，乐且有仪。",
      "菁菁者莪，在彼中沚。既见君子，我心则喜。",
      "菁菁者莪，在彼中陵。既见君子，锡我百朋。",
      "泛泛杨舟，载沉载浮。既见君子，我心则休。"
    ]
  },
  {
    "title": "六月",
    "chapter": "小雅",
    "section": "南有嘉鱼之什",
    "content": [
      "六月栖栖，戎车既饬。四牡骙骙，载是常服。玁狁孔炽，我是用急。王于出征，以匡王国。",
      "比物四骊，闲之维则。维此六月，既成我服。我服既成，于三十里。王于出征，以佐天子。",
      "四牡修广，其大有颙。薄伐玁狁，以奏肤公。有严有翼，共武之服。共武之服，以定王国。",
      "玁狁匪茹，整居焦获。侵镐及方，至于泾阳。织文鸟章，白旆央央。元戎十乘，以先启行。",
      "戎车既安，如轾如轩。四牡既佶，既佶且闲。薄伐玁狁，至于大原。文武吉甫，万邦为宪。",
      "吉甫燕喜，既多受祉。来归自镐，我行永久。饮御诸友，炰鳖脍鲤。侯谁在矣？张仲孝友。"
    ]
  },
  {
    "title": "采芑",
    "chapter": "小雅",
    "section": "南有嘉鱼之什",
    "content": [
      "薄言采芑，于彼新田，呈此菑亩。方叔涖止，其车三千。师干之试，方叔率止。",
      "乘其四骐，四骐翼翼。路车有奭，簟茀鱼服，钩膺鞗革。",
      "薄言采芑，于彼新田，于此中乡。方叔涖止，其车三千。旂旐央央，方叔率止。",
      "约軧错衡，八鸾玱玱。服其命服，朱芾斯皇，有玱葱珩。",
      "鴥彼飞隼，其飞戾天，亦集爰止。方叔涖止，其车三千。师干之试，方叔率止。",
      "钲人伐鼓，陈师鞠旅。显允方叔，伐鼓渊渊，振旅阗阗。",
      "蠢尔蛮荆，大邦为仇。方叔元老，克壮其犹。方叔率止，执讯获丑。戎车啴啴，",
      "啴啴焞焞，如霆如雷。显允方叔，征伐玁狁，蛮荆来威。"
    ]
  },
  {
    "title": "车攻",
    "chapter": "小雅",
    "section": "南有嘉鱼之什",
    "content": [
      "我车既攻，我马既同。四牡庞庞，驾言徂东。",
      "田车既好，田牡孔阜。东有甫草，驾言行狩。",
      "之子于苗，选徒嚣嚣。建旐设旄，搏兽于敖。",
      "驾彼四牡，四牡奕奕。赤芾金舄，会同有绎。",
      "决拾既佽，弓矢既调。射夫既同，助我举柴。",
      "四黄既驾，两骖不猗。不失其驰，舍矢如破。",
      "萧萧马鸣，悠悠旆旌。徒御不惊，大庖不盈。",
      "之子于征，有闻无声。允矣君子，展也大成。"
    ]
  },
  {
    "title": "吉日",
    "chapter": "小雅",
    "section": "南有嘉鱼之什",
    "content": [
      "吉日维戊，既伯既祷。田车既好，四牡孔阜。升彼大阜，从其群丑。",
      "吉日庚午，既差我马。兽之所同，麀鹿麌麌。漆沮之从，天子之所。",
      "瞻彼中原，其祁孔有。儦儦俟俟，或群或友。悉率左右，以燕天子。",
      "既张我弓，既挟我矢。发彼小豝，殪此大兕。以御宾客，且以酌醴。"
    ]
  },
  {
    "title": "鸿雁",
    "chapter": "小雅",
    "section": "鸿雁之什",
    "content": [
      "鸿雁于飞，肃肃其羽。之子于征，劬劳于野。爰及矜人，哀此鳏寡。",
      "鸿雁于飞，集于中泽。之子于垣，百堵皆作。虽则劬劳，其究安宅？",
      "鸿雁于飞，哀鸣嗷嗷。维此哲人，谓我劬劳。维彼愚人，谓我宣骄。"
    ]
  },
  {
    "title": "庭燎",
    "chapter": "小雅",
    "section": "鸿雁之什",
    "content": [
      "夜如何其？夜未央，庭燎之光。君子至止，鸾声将将。",
      "夜如何其？夜未艾，庭燎晣晣。君子至止，鸾声哕哕。",
      "夜如何其？夜乡晨，庭燎有辉。君子至止，言观其旂。"
    ]
  },
  {
    "title": "沔水",
    "chapter": "小雅",
    "section": "鸿雁之什",
    "content": [
      "沔彼流水，朝宗于海。鴥彼飞隼，载飞载止。嗟我兄弟，邦人诸友。莫肯念乱，谁无父母？",
      "沔彼流水，其流汤汤。鴥彼飞隼，载飞载扬。念彼不迹，载起载行。心之忧矣，不可弭忘。",
      "鴥彼飞隼，率彼中陵。民之讹言，宁莫之惩？我友敬矣，谗言其兴。"
    ]
  },
  {
    "title": "鹤鸣",
    "chapter": "小雅",
    "section": "鸿雁之什",
    "content": [
      "鹤鸣于九皋，声闻于野。鱼潜在渊，或在于渚。乐彼之园，爰有树檀，其下维萚。他山之石，可以为错。",
      "鹤鸣于九皋，声闻于天。鱼在于渚，或潜在渊。乐彼之园，爰有树檀，其下维谷。他山之石，可以攻玉。"
    ]
  },
  {
    "title": "祈父",
    "chapter": "小雅",
    "section": "鸿雁之什",
    "content": [
      "祈父，予王之爪牙。胡转予于恤，靡所止居？",
      "祈父，予王之爪士。胡转予于恤，靡所厎止？",
      "祈父，亶不聪。胡转予于恤？有母之尸饔。"
    ]
  },
  {
    "title": "白驹",
    "chapter": "小雅",
    "section": "鸿雁之什",
    "content": [
      "皎皎白驹，食我场苗。絷之维之，以永今朝。所谓伊人，于焉逍遥？",
      "皎皎白驹，食我场藿。絷之维之，以永今夕。所谓伊人，于焉嘉客？",
      "皎皎白驹，贲然来思。尔公尔侯，逸豫无期？慎尔优游，勉尔遁思。",
      "皎皎白驹，在彼空谷。生刍一束，其人如玉。毋金玉尔音，而有遐心。"
    ]
  },
  {
    "title": "黄鸟",
    "chapter": "小雅",
    "section": "鸿雁之什",
    "content": [
      "黄鸟黄鸟，无集于穀，无啄我粟。此邦之人，不我肯穀。言旋言归，复我邦族。",
      "黄鸟黄鸟，无集于桑，无啄我粱。此邦之人，不可与明。言旋言归，复我诸兄。",
      "黄鸟黄鸟，无集于栩，无啄我黍。此邦之人，不可与处。言旋言归，复我诸父。"
    ]
  },
  {
    "title": "我行其野",
    "chapter": "小雅",
    "section": "鸿雁之什",
    "content": [
      "我行其野，蔽芾其樗。婚姻之故，言就尔居。尔不我畜，复我邦家。",
      "我行其野，言采其蓫。婚姻之故，言就尔宿。尔不我畜，言归斯复。",
      "我行其野，言采其葍。不思旧姻，求尔新特。成不以富，亦祗以异。"
    ]
  },
  {
    "title": "斯干",
    "chapter": "小雅",
    "section": "鸿雁之什",
    "content": [
      "秩秩斯干，幽幽南山。如竹苞矣，如松茂矣。兄及弟矣，式相好矣，无相犹矣。",
      "似续妣祖，筑室百堵，西南其户。爰居爰处，爰笑爰语。",
      "约之阁阁，椓之橐橐。风雨攸除，鸟鼠攸去，君子攸芋。",
      "如跂斯翼，如矢斯棘，如鸟斯革，如翚斯飞，君子攸跻。",
      "殖殖其庭，有觉其楹。哙哙其正，哕哕其冥。君子攸宁。",
      "下莞上簟，乃安斯寝。乃寝乃兴，乃占我梦。吉梦维何？维熊维罴，维虺维蛇。",
      "大人占之：维熊维罴，男子之祥；维虺维蛇，女子之祥。",
      "乃生男子，载寝之床。载衣之裳，载弄之璋。其泣喤喤，朱芾斯皇，室家君王。",
      "乃生女子，载寝之地。载衣之裼，载弄之瓦。无非无仪，唯酒食是议，无父母诒罹。"
    ]
  },
  {
    "title": "无羊",
    "chapter": "小雅",
    "section": "鸿雁之什",
    "content": [
      "谁谓尔无羊？三百维群。谁谓尔无牛？九十其犉。尔羊来思，其角濈濈。尔牛来思，其耳湿湿。",
      "或降于阿，或饮于池，或寝或讹。尔牧来思，何蓑何笠，或负其餱。三十维物，尔牲则具。",
      "尔牧来思，以薪以蒸，以雌以雄。尔羊来思，矜矜兢兢，不骞不崩。麾之以肱，毕来既升。",
      "牧人乃梦，众维鱼矣，旐维旟矣，大人占之；众维鱼矣，实维丰年；旐维旟矣，室家溱溱。"
    ]
  },
  {
    "title": "节南山",
    "chapter": "小雅",
    "section": "节南山之什",
    "content": [
      "节彼南山，维石岩岩。赫赫师尹，民具尔瞻。忧心如惔，不敢戏谈。国既卒斩，何用不监！",
      "节彼南山，有实其猗。赫赫师尹，不平谓何。天方荐瘥，丧乱弘多。民言无嘉，惨莫惩嗟。",
      "尹氏大师，维周之氐；秉国之钧，四方是维。天子是毗，俾民不迷。不吊昊天，不宜空我师。",
      "弗躬弗亲，庶民弗信。弗问弗仕，勿罔君子。式夷式已，无小人殆。琐琐姻亚，则无膴仕。",
      "昊天不佣，降此鞠訩。昊天不惠，降此大戾。君子如届，俾民心阕。君子如夷，恶怒是违。",
      "不吊昊天，乱靡有定。式月斯生，俾民不宁。忧心如酲，谁秉国成？不自为政，卒劳百姓。",
      "驾彼四牡，四牡项领。我瞻四方，蹙蹙靡所骋。",
      "方茂尔恶，相尔矛矣。既夷既怿，如相酬矣。",
      "昊天不平，我王不宁。不惩其心，覆怨其正。",
      "家父作诵，以究王訩。式讹尔心，以畜万邦。"
    ]
  },
  {
    "title": "正月",
    "chapter": "小雅",
    "section": "节南山之什",
    "content": [
      "正月繁霜，我心忧伤。民之讹言，亦孔之将。念我独兮，忧心京京。哀我小心，癙忧以痒。",
      "父母生我，胡俾我瘉？不自我先，不自我后。好言自口，莠言自口。忧心愈愈，是以有侮。",
      "忧心惸惸，念我无禄。民之无辜，并其臣仆。哀我人斯，于何从禄？瞻乌爰止？于谁之屋？",
      "瞻彼中林，侯薪侯蒸。民今方殆，视天梦梦。既克有定，靡人弗胜。有皇上帝，伊谁云憎？",
      "谓山盖卑，为冈为陵。民之讹言，宁莫之惩。召彼故老，讯之占梦。具曰予圣，谁知乌之雌雄！",
      "谓天盖高，不敢不局。谓地盖厚，不敢不蹐。维号斯言，有伦有脊。哀今之人，胡为虺蜴？",
      "瞻彼阪田，有菀其特。天之杌我，如不我克。彼求我则，如不我得。执我仇仇，亦不我力。",
      "心之忧矣，如或结之。今兹之正，胡然厉矣？燎之方扬，宁或灭之？赫赫宗周，褒姒灭之！",
      "终其永怀，又窘阴雨。其车既载，乃弃尔辅。载输尔载，将伯助予！",
      "无弃尔辅，员于尔辐。屡顾尔仆，不输尔载。终逾绝险，曾是不意。",
      "鱼在于沼，亦匪克乐。潜虽伏矣，亦孔之炤。忧心惨惨，念国之为虐！",
      "彼有旨酒，又有嘉肴。洽比其邻，婚姻孔云。念我独兮，忧心殷殷。",
      "佌佌彼有屋，蔌蔌方有谷。民今之无禄，天夭是椓。哿矣富人，哀此惸独。"
    ]
  },
  {
    "title": "十月之交",
    "chapter": "小雅",
    "section": "节南山之什",
    "content": [
      "十月之交，朔月辛卯。日有食之，亦孔之丑。彼月而微，此日而微；今此下民，亦孔之哀。",
      "日月告凶，不用其行。四国无政，不用其良。彼月而食，则维其常；此日而食，于何不臧。",
      "烨烨震电，不宁不令。百川沸腾，山冢崒崩。高岸为谷，深谷为陵。哀今之人，胡惨莫惩？",
      "皇父卿士，番维司徒，家伯维宰，仲允膳夫，棸子内史，蹶维趣马，楀维师氏。醘妻煽方处。",
      "抑此皇父，岂曰不时？胡为我作，不即我谋？彻我墙屋，田卒氵于莱。曰予不戕，礼则然矣。",
      "皇父孔圣，作都于向。择三有事，亶侯多藏。不慭遗一老，俾守我王。择有车马，以居徂向。",
      "黾勉从事，不敢告劳。无罪无辜，谗口嚣嚣。下民之孽，匪降自天。噂沓背憎，职竞由人。",
      "悠悠我里，亦孔之痗。四方有羡，我独居忧。民莫不逸，我独不敢休。天命不彻，我不敢效我友自逸。"
    ]
  },
  {
    "title": "雨无正",
    "chapter": "小雅",
    "section": "节南山之什",
    "content": [
      "浩浩昊天，不骏其德。降丧饥馑，斩伐四国。旻天疾威，弗虑弗图。舍彼有罪，既伏其辜。若此无罪，沦胥以铺。",
      "周宗既灭，靡所止戾。正大夫离居，莫知我勚。三事大夫，莫肯夙夜。邦君诸侯，莫肯朝夕。庶曰式臧，覆出为恶。",
      "如何昊天，辟言不信。如彼行迈，则靡所臻。凡百君子，各敬尔身。胡不相畏，不畏于天？",
      "戎成不退，饥成不遂。曾我暬御，惨惨日瘁。凡百君子，莫肯用讯。听言则答，谮言则退。",
      "哀哉不能言，匪舌是出，维躬是瘁。哿矣能言，巧言如流，俾躬处休！",
      "维曰予仕，孔棘且殆。云不何使，得罪于天子；亦云可使，怨及朋友。",
      "谓尔迁于王都。曰予未有室家。鼠思泣血，无言不疾。昔尔出居，谁从作尔室？"
    ]
  },
  {
    "title": "小旻",
    "chapter": "小雅",
    "section": "节南山之什",
    "content": [
      "旻天疾威，敷于下土。谋犹回遹，何日斯沮？谋臧不从，不臧覆用。我视谋犹，亦孔之邛。",
      "潝潝訿訿，亦孔之哀。谋之其臧，则具是违。谋之不臧，则具是依。我视谋犹，伊于胡厎。",
      "我龟既厌，不我告犹。谋夫孔多，是用不集。发言盈庭，谁敢执其咎？如匪行迈谋，是用不得于道。",
      "哀哉为犹，匪先民是程，匪大犹是经。维迩言是听，维迩言是争。如彼筑室于道谋，是用不溃于成。",
      "国虽靡止，或圣或否。民虽靡膴，或哲或谋，或肃或艾。如彼泉流，无沦胥以败。",
      "不敢暴虎，不敢冯河。人知其一，莫知其他。战战兢兢，如临深渊，如履薄冰。"
    ]
  },
  {
    "title": "小宛",
    "chapter": "小雅",
    "section": "节南山之什",
    "content": [
      "宛彼鸣鸠，翰飞戾天。我心忧伤，念昔先人。明发不寐，有怀二人。",
      "人之齐圣，饮酒温克。彼昏不知，一醉日富。各敬尔仪，天命不又。",
      "中原有菽，庶民采之。螟蛉有子，蜾蠃负之。教诲尔子，式穀似之。",
      "题彼脊令，载飞载鸣。我日斯迈，而月斯征。夙兴夜寐，毋忝尔所生。",
      "交交桑扈，率场啄粟。哀我填寡，宜岸宜狱。握粟出卜，自何能穀？",
      "温温恭人，如集于木。惴惴小心，如临于谷。战战兢兢，如履薄冰。"
    ]
  },
  {
    "title": "小弁",
    "chapter": "小雅",
    "section": "节南山之什",
    "content": [
      "弁彼鸴斯，归飞提提。民莫不穀，我独于罹。何辜于天？我罪伊何？心之忧矣，云如之何？",
      "踧踧周道，鞫为茂草。我心忧伤，惄焉如捣。假寐永叹，维忧用老。心之忧矣，疢如疾首。",
      "维桑与梓，必恭敬止。靡瞻匪父，靡依匪母。不属于毛？不罹于里？天之生我，我辰安在？",
      "菀彼柳斯，鸣蜩嘒嘒，有漼者渊，萑苇淠淠。譬彼舟流，不知所届，心之忧矣，不遑假寐。",
      "鹿斯之奔，维足伎伎。雉之朝雊，尚求其雌。譬彼坏木，疾用无枝。心之忧矣，宁莫之知？",
      "相彼投兔，尚或先之。行有死人，尚或墐之。君子秉心，维其忍之。心之忧矣，涕既陨之。",
      "君子信谗，如或酬之。君子不惠，不舒究之。伐木掎矣，析薪扡矣。舍彼有罪，予之佗矣。",
      "莫高匪山，莫浚匪泉。君子无易由言，耳属于垣。无逝我梁，无发我笱。我躬不阅，遑恤我后。"
    ]
  },
  {
    "title": "巧言",
    "chapter": "小雅",
    "section": "节南山之什",
    "content": [
      "悠悠昊天，曰父母且。无罪无辜，乱如此幠。昊天已威，予慎无罪。昊天大幠，予慎无辜。",
      "乱之初生，僭始既涵。乱之又生，君子信谗。君子如怒，乱庶遄沮。君子如祉，乱庶遄已。",
      "君子屡盟，乱是用长。君子信盗，乱是用暴。盗言孔甘，乱是用餤。匪其止共，维王之邛。",
      "奕奕寝庙，君子作之。秩秩大猷，圣人莫之。他人有心，予忖度之。跃跃毚兔，遇犬获之。",
      "荏染柔木，君子树之。往来行言，心焉数之。蛇蛇硕言，出自口矣。巧言如簧，颜之厚矣。",
      "彼何人斯？居河之麋。无拳无勇，职为乱阶。既微且尰，尔勇伊何？为犹将多，尔居徒几何？"
    ]
  },
  {
    "title": "何人斯",
    "chapter": "小雅",
    "section": "节南山之什",
    "content": [
      "彼何人斯？其心孔艰。胡逝我梁，不入我门？伊谁云从？维暴之云。",
      "二人从行，谁为此祸？胡逝我梁，不入唁我？始者不如今，云不我可",
      "彼何人斯？胡逝我陈？我闻其声，不见其身。不愧于人？不畏于天？",
      "彼何人斯？其为飘风。胡不自北？胡不自南？胡逝我梁？絺搅我心。",
      "尔之安行，亦不遑舍。尔之亟行，遑脂尔车。一者之来，云何其盱。",
      "尔还而入，我心易也。还而不入，否难知也。一者之来，俾我絺也。",
      "伯氏吹埙，仲氏吹篪。及尔如贯，谅不我郑出此三物，以诅尔斯。",
      "为鬼为蜮，则不可得。有靦面目，视人罔极。作此好歌，以极反侧。"
    ]
  },
  {
    "title": "巷伯",
    "chapter": "小雅",
    "section": "节南山之什",
    "content": [
      "萋兮斐兮，成是贝锦。彼谮人者，亦已大甚！",
      "哆兮侈兮，成是南箕。彼谮人者，谁适与谋。",
      "缉缉翩翩，谋欲谮人。慎尔言也，谓尔不信。",
      "捷捷幡幡，谋欲谮言。岂不尔受？既其女迁。",
      "骄人好好，劳人草草。苍天苍天，视彼骄人，矜此劳人。",
      "彼谮人者，谁适与谋？取彼谮人，投畀豺虎。豺虎不食，投畀有北。有北不受，投畀有昊！",
      "杨园之道，猗于亩丘。寺人孟子，作为此诗。凡百君子，敬而听之。"
    ]
  },
  {
    "title": "谷风",
    "chapter": "小雅",
    "section": "谷风之什",
    "content": [
      "习习谷风，维风及雨。将恐将惧，维予与女。将安将乐，女转弃予。",
      "习习谷风，维风及颓。将恐将惧，置予于怀。将安将乐，弃予如遗。",
      "习习谷风，维山崔嵬。无草不死，无木不萎。忘我大德，思我小怨。"
    ]
  },
  {
    "title": "蓼莪",
    "chapter": "小雅",
    "section": "谷风之什",
    "content": [
      "蓼蓼者莪，匪莪伊蒿。哀哀父母，生我劬劳。",
      "蓼蓼者莪，匪莪伊蔚。哀哀父母，生我劳瘁。",
      "瓶之罄矣，维罍之耻。鲜民之生，不如死之久矣。无父何怙？无母何恃？出则衔恤，入则靡至。",
      "父兮生我，母兮鞠我。抚我畜我，长我育我，顾我复我，出入腹我。欲报之德。昊天罔极！",
      "南山烈烈，飘风发发。民莫不穀，我独何害！南山律律，飘风弗弗。民莫不穀，我独不卒！"
    ]
  },
  {
    "title": "大东",
    "chapter": "小雅",
    "section": "谷风之什",
    "content": [
      "有饛簋飧，有捄棘匕。周道如砥，其直如矢。君子所履，小人所视。眷言顾之，潸焉出涕。",
      "小东大东，杼柚其空。纠纠葛屦，可以履霜。佻佻公子，行彼周行。既往既来，使我心疚。",
      "有冽氿泉，无浸获薪。契契寤叹，哀我惮人。薪是获薪，尚可载也。哀我惮人，亦可息也。",
      "东人之子，职劳不来。西人之子，粲粲衣服。舟人之子，熊罴是裘。私人之子，百僚是试。",
      "或以其酒，不以其浆。鞙鞙佩璲，不以其长。维天有汉，监亦有光。跂彼织女，终日七襄。",
      "虽则七襄，不成报章。彼牵牛，不以服箱。东有启明，西有长庚。有捄天毕，载施之行。",
      "维南有箕，不可以簸扬。维北有斗，不可以挹酒浆。维南有箕，载翕其舌。维北有斗，西柄之揭。"
    ]
  },
  {
    "title": "四月",
    "chapter": "小雅",
    "section": "谷风之什",
    "content": [
      "四月维夏，六月徂署。先祖匪人，胡宁忍予？",
      "秋日凄凄，百卉具腓。乱离瘼矣，爰其适归？",
      "冬日烈烈，飘风发发。民莫不穀，我独何害？",
      "山有嘉卉，侯栗侯梅。废为残贼，莫知其尤！",
      "相彼泉水，载清载浊。我日构祸，曷云能穀？",
      "滔滔江汉，南国之纪。尽瘁以仕，宁莫我有？",
      "匪鹑匪鸢，翰飞戾天。匪鳣匪鲔，潜逃于渊。",
      "山有蕨薇，隰有杞桋。君子作歌，维以告哀。"
    ]
  },
  {
    "title": "北山",
    "chapter": "小雅",
    "section": "谷风之什",
    "content": [
      "陟彼北山，言采其杞。偕偕士子，朝夕从事。王事靡盬，忧我父母。",
      "溥天之下，莫非王土；率土之滨，莫非王臣。大夫不均，我从事独贤。",
      "四牡彭彭，王事傍傍。嘉我未老，鲜我方将。旅力方刚，经营四方。",
      "或燕燕居息，或尽瘁事国；或息偃在床，或不已于行。",
      "或不知叫号，或惨惨劬劳；或栖迟偃仰，或王事鞅掌。",
      "或湛乐饮酒，或惨惨畏咎；或出入风议，或靡事不为。"
    ]
  },
  {
    "title": "无将大车",
    "chapter": "小雅",
    "section": "谷风之什",
    "content": [
      "无将大车，祇自尘兮。无思百忧，祇自疧兮。",
      "无将大车，维尘冥冥。无思百忧，不出于颎。",
      "无将大车，维尘雍兮。无思百忧，祇自重兮。"
    ]
  },
  {
    "title": "小明",
    "chapter": "小雅",
    "section": "谷风之什",
    "content": [
      "明明上天，照临下土。我征徂西，至于艽野。二月初吉，载离寒暑。",
      "心之忧矣，其毒大苦。念彼共人，涕零如雨。岂不怀归？畏此罪罟！",
      "昔我往矣，日月方除。曷云其还？岁聿云莫。念我独兮，我事孔庶。",
      "心之忧矣，惮我不暇。念彼共人，眷眷怀顾！岂不怀归？畏此谴怒。",
      "昔我往矣，日月方奥。曷云其还？政事愈蹙。岁聿云莫，采萧获菽。",
      "心之忧矣，自诒伊戚。念彼共人，兴言出宿。岂不怀归？畏此反覆。",
      "嗟尔君子，无恒安处。靖共尔位，正直是与。神之听之，式穀以女。",
      "嗟尔君子，无恒安息。靖共尔位，好是正直。神之听之，介尔景福。"
    ]
  },
  {
    "title": "鼓钟",
    "chapter": "小雅",
    "section": "谷风之什",
    "content": [
      "鼓钟将将，淮水汤汤，忧心且伤。淑人君子，怀允不忘。",
      "鼓钟喈喈，淮水湝湝，忧心且悲。淑人君子，其德不回。",
      "鼓钟伐鼛，淮有三洲，忧心且妯。淑人君子，其德不犹。",
      "鼓钟钦钦，鼓瑟鼓琴，笙磬同音。以雅以南，以龠不僭。"
    ]
  },
  {
    "title": "楚茨",
    "chapter": "小雅",
    "section": "谷风之什",
    "content": [
      "楚楚者茨，言抽其棘，自昔何为？我蓺黍稷。我黍与与，我稷翼翼。",
      "我仓既盈，我庾维亿。以为酒食，以享以祀，以妥以侑，以介景福。",
      "济济跄跄，絜尔牛羊，以往烝尝。或剥或亨，或四或将。祝祭于祊，",
      "祀事孔明。先祖是皇，神保是飨。孝孙有庆，报以介福，万寿无疆！",
      "执爨踖踖，为俎孔硕，或燔或炙。君妇莫莫，为豆孔庶。为宾为客，",
      "献酬交错。礼仪卒度，笑语卒获。神保是格，报以介福，万寿攸酢！",
      "我孔戁矣，式礼莫愆。工祝致告，徂赉孝孙。苾芬孝祀，神嗜饮食。",
      "卜尔百福，如几如式。既齐既稷，既匡既敕。永锡尔极，时万时亿！",
      "礼仪既备，钟鼓既戒，孝孙徂位，工祝致告，神具醉止，皇尸载起。",
      "鼓钟送尸，神保聿归。诸宰君妇，废彻不迟。诸父兄弟，备言燕私。",
      "乐具入奏，以绥后禄。尔肴既将，莫怨具庆。既醉既饱，小大稽首。",
      "神嗜饮食，使君寿考。孔惠孔时，维其尽之。子子孙孙，勿替引之！"
    ]
  },
  {
    "title": "信南山",
    "chapter": "小雅",
    "section": "谷风之什",
    "content": [
      "信彼南山，维禹甸之。畇畇原隰，曾孙田之。我疆我理，南东其亩。",
      "上天同云。雨雪雰雰，益之以霡霂。既优既渥，既沾既足。生我百谷。",
      "疆埸翼翼，黍稷彧彧。曾孙之穑，以为酒食。畀我尸宾，寿考万年。",
      "中田有庐，疆埸有瓜。是剥是菹，献之皇祖。曾孙寿考，受天之祜。",
      "祭以清酒，从以骍牡，享于祖考。执其鸾刀，以启其毛，取其血膋。",
      "是烝是享，苾苾芬芬。祀事孔明，先祖是皇。报以介福。万寿无疆。"
    ]
  },
  {
    "title": "甫田",
    "chapter": "小雅",
    "section": "甫田之什",
    "content": [
      "倬彼甫田，岁取十千。我取其陈，食我农人。自古有年。",
      "今适南亩，或耘或耔。黍稷薿薿，攸介攸止，烝我髦士。",
      "以我齐明，与我牺羊，以社以方。我田既臧，农夫之庆。",
      "琴瑟击鼓，以御田祖。以祈甘雨，以介我稷黍，以穀我士女。",
      "曾孙来止，以其妇子。馌彼南亩，田畯至喜。攘其左右，",
      "尝其旨否。禾易长亩，终善且有。曾孙不怒，农夫克敏。",
      "曾孙之稼，如茨如梁。曾孙之庾，如坻如京。乃求千斯仓，",
      "乃求万斯箱。黍稷稻粱，农夫之庆。报以介福，万寿无疆。"
    ]
  },
  {
    "title": "大田",
    "chapter": "小雅",
    "section": "甫田之什",
    "content": [
      "大田多稼，既种既戒，既备乃事。以我覃耜，俶载南亩。",
      "播厥百谷，既庭且硕，曾孙是若。",
      "既方既皂，既坚既好，不稂不莠。去其螟螣，及其蟊贼，",
      "无害我田稚。田祖有神，秉畀炎火。",
      "有渰萋萋，兴雨祈祈。雨我公田，遂及我私。彼有不获稚，",
      "此有不敛穧，彼有遗秉，此有滞穗，伊寡妇之利。",
      "曾孙来止，以其妇子。馌彼南亩，田畯至喜。来方禋祀，",
      "以其骍黑，与其黍稷。以享以祀，以介景福。"
    ]
  },
  {
    "title": "瞻彼洛矣",
    "chapter": "小雅",
    "section": "甫田之什",
    "content": [
      "瞻彼洛矣，维水泱泱。君子至止，福禄如茨。韎韐有奭，以作六师。",
      "瞻彼洛矣，维水泱泱。君子至止，鞸琫有珌。君子万年，保其家室。",
      "瞻彼洛矣，维水泱泱。君子至止，福禄既同。君子万年，保其家邦。"
    ]
  },
  {
    "title": "裳裳者华",
    "chapter": "小雅",
    "section": "甫田之什",
    "content": [
      "裳裳者华，其叶湑兮。我觏之子，我心写兮。我心写兮，是以有誉处兮。",
      "裳裳者华，芸其黄矣。我觏之子，维其有章矣。维其有章矣，是以有庆矣。",
      "裳裳者华，或黄或白。我觏之子，乘其四骆。乘其四骆，六辔沃若。",
      "左之左之，君子宜之。右之右之，君子有之。维其有之，是以似之。"
    ]
  },
  {
    "title": "桑扈",
    "chapter": "小雅",
    "section": "甫田之什",
    "content": [
      "交交桑扈，有莺其羽。君子乐胥，受天之祜。",
      "交交桑扈，有莺其领。君子乐胥，万邦之屏。",
      "之屏之翰，百辟为宪。不戢不难，受福不那。",
      "兕觥其觩，旨酒思柔。彼交匪敖，万福来求。"
    ]
  },
  {
    "title": "鸳鸯",
    "chapter": "小雅",
    "section": "甫田之什",
    "content": [
      "鸳鸯于飞，毕之罗之。君子万年，福禄宜之。",
      "鸳鸯在梁，戢其左翼。君子万年，",
      "宜其遐福。乘马在厩，摧之秣之。君子万年，福禄艾之。",
      "乘马在厩，秣之摧之。君子万年，福禄绥之。"
    ]
  },
  {
    "title": "頍弁",
    "chapter": "小雅",
    "section": "甫田之什",
    "content": [
      "有頍者弁，实维伊何？尔酒既旨，尔肴既嘉。岂伊异人？兄弟匪他。",
      "茑与女萝，施于松柏。未见君子，忧心奕奕；既见君子，庶几说怿。",
      "有頍者弁，实维何期？尔酒既旨，尔肴既时。岂伊异人？兄弟具来。",
      "茑与女萝，施于松上。未见君子，忧心怲怲；既见君子，庶几有臧。",
      "有頍者弁，实维在首。尔酒既旨，尔肴既阜。岂伊异人？兄弟甥舅。",
      "如彼雨雪，先集维霰。死丧无日，无几相见。乐酒今夕，君子维宴。"
    ]
  },
  {
    "title": "车舝",
    "chapter": "小雅",
    "section": "甫田之什",
    "content": [
      "间关车之舝兮，思娈季女逝兮。匪饥匪渴，德音来括。虽无好友？式燕且喜。",
      "依彼平林，有集维鷮。辰彼硕女，令德来教。式燕且誉，好尔无射。",
      "虽无旨酒？式饮庶几。虽无嘉肴？式食庶几。虽无德与女？式歌且舞？",
      "陟彼高冈，析其柞薪。析其柞薪，其叶湑兮。鲜我觏尔，我心写兮。",
      "高山仰止，景行行止。四牡騑騑，六辔如琴。觏尔新婚，以慰我心。"
    ]
  },
  {
    "title": "青蝇",
    "chapter": "小雅",
    "section": "甫田之什",
    "content": [
      "营营青蝇，止于樊。岂弟君子，无信谗言。",
      "营营青蝇，止于棘。谗人罔极，交乱四国。",
      "营营青蝇，止于榛。谗人罔极，构我二人。"
    ]
  },
  {
    "title": "宾之初筵",
    "chapter": "小雅",
    "section": "甫田之什",
    "content": [
      "宾之初筵，左右秩秩。笾豆有楚，殽核维旅。酒既和旨，饮酒孔偕。",
      "钟鼓既设，举酬逸逸。大侯既抗，弓矢斯张。射夫既同，献尔发功。",
      "发彼有的，以祈尔爵。",
      "籥舞笙鼓，乐既和奏。烝衎烈祖，以洽百礼。百礼既至，有壬有林。",
      "锡尔纯嘏，子孙其湛。其湛曰乐，各奏尔能。宾载手仇，室人入又。",
      "酌彼康爵，以奏尔时。",
      "宾之初筵，温温其恭。其未醉止，威仪反反。曰既醉止，威仪幡幡。",
      "舍其坐迁，屡舞仙仙。其未醉止，威仪抑抑。曰既醉止，威仪抑抑。",
      "是曰既醉，不知其秩。",
      "宾既醉止，载号载呶。乱我笾豆，屡舞僛僛。是曰既醉，不知其邮。",
      "侧弁之俄，屡舞傞傞。既醉而出，并受其福。醉而不出，是谓伐德。",
      "饮酒孔嘉，维其令仪。",
      "凡此饮酒，或醉或否。既立之监，或佐之史。彼醉不臧，不醉反耻。",
      "式勿从谓，无俾大怠。匪言勿言，匪由勿语。由醉之言，俾出童羖。",
      "三爵不识，矧敢多又。"
    ]
  },
  {
    "title": "鱼藻",
    "chapter": "小雅",
    "section": "鱼藻之什",
    "content": [
      "鱼在在藻，有颁其首。王在在镐，岂乐饮酒。",
      "鱼在在藻，有莘其尾。王在在镐，饮酒乐岂。",
      "鱼在在藻，依于其蒲。王在在镐，有那其居。"
    ]
  },
  {
    "title": "采菽",
    "chapter": "小雅",
    "section": "鱼藻之什",
    "content": [
      "采菽采菽，筐之莒之。君子来朝，何锡予之？虽无予之？路车乘马。又何予之？玄衮及黼。",
      "觱沸槛泉，言采其芹。君子来朝，言观其旂。其旂淠淠，鸾声嘒嘒。载骖载驷，君子所届。",
      "赤芾在股，邪幅在下。彼交匪纾，天子所予。乐只君子，天子命之。乐只君子，福禄申之。",
      "维柞之枝，其叶蓬蓬。乐只君子，殿天子之邦。乐只君子，万福攸同。平平左右，亦是率从。",
      "汎汎杨舟，绋纚维之。乐只君子，天子葵之。乐只君子，福禄膍之。优哉游哉，亦是戾矣。"
    ]
  },
  {
    "title": "角弓",
    "chapter": "小雅",
    "section": "鱼藻之什",
    "content": [
      "骍骍角弓，翩其反矣。兄弟婚姻，无胥远矣。",
      "尔之远矣，民胥然矣。尔之教矣，民胥效矣。",
      "此令兄弟，绰绰有裕。不令兄弟，交相为愈。",
      "民之无良，相怨一方。受爵不让，至于已斯亡。",
      "老马反为驹，不顾其后。如食宜饇，如酌孔取。",
      "毋教猱升木，如涂涂附。君子有徽猷，小人与属。",
      "雨雪瀌瀌，见晛曰消。莫肯下遗，式居娄骄。",
      "雨雪浮浮，见晛曰流。如蛮如髦，我是用忧。"
    ]
  },
  {
    "title": "菀柳",
    "chapter": "小雅",
    "section": "鱼藻之什",
    "content": [
      "有菀者柳，不尚息焉。上帝甚蹈，无自暱焉。俾予靖之，后予极焉。",
      "有菀者柳，不尚愒焉。上帝甚蹈，无自瘵焉。俾予靖之，后予迈焉。",
      "有鸟高飞，亦傅于天。彼人之心，于何其臻。曷予靖之，居以凶矜。"
    ]
  },
  {
    "title": "都人士",
    "chapter": "小雅",
    "section": "鱼藻之什",
    "content": [
      "彼都人士，狐裘黄黄。其容不改，出言有章。行归于周，万民所望。",
      "彼都人士，台笠缁撮。彼君子女，绸直如发。我不见兮，我心不说。",
      "彼都人士，充耳琇实。彼君子女，谓之尹吉。我不见兮，我心苑结。",
      "彼都人士，垂带而厉。彼君子女，卷发如虿。我不见兮，言从之迈。",
      "匪伊垂之，带则有余。匪伊卷之，发则有旟。我不见兮，云何盱矣。"
    ]
  },
  {
    "title": "采绿",
    "chapter": "小雅",
    "section": "鱼藻之什",
    "content": [
      "终朝采绿，不盈一匊。予发曲局，薄言归沐。",
      "终朝采蓝，不盈一襜。五日为期，六日不詹。",
      "之子于狩，言韔其弓。之子于钓，言纶之绳。",
      "其钓维何？维鲂及鱮。维鲂及鱮，薄言观者。"
    ]
  },
  {
    "title": "黍苗",
    "chapter": "小雅",
    "section": "鱼藻之什",
    "content": [
      "芃芃黍苗，阴雨膏之。悠悠南行，召伯劳之。",
      "我任我辇，我车我牛。我行既集，盖云归哉。",
      "我徒我御，我师我旅。我行既集，盖云归处。",
      "肃肃谢功，召伯营之。烈烈征师，召伯成之。",
      "原隰既平，泉流既清。召伯有成，王心则宁。"
    ]
  },
  {
    "title": "隰桑",
    "chapter": "小雅",
    "section": "鱼藻之什",
    "content": [
      "隰桑有阿，其叶有难。既见君子，其乐如何。",
      "隰桑有阿，其叶有沃。既见君子，云何不乐。",
      "隰桑有阿，其叶有幽。既见君子，德音孔胶。",
      "心乎爱矣，遐不谓矣？中心藏之，何日忘之！"
    ]
  },
  {
    "title": "白华",
    "chapter": "小雅",
    "section": "鱼藻之什",
    "content": [
      "白华菅兮，白茅束兮。之子之远，俾我独兮。",
      "英英白云，露彼菅茅。天步艰难，之子不犹。",
      "滮池北流，浸彼稻田。啸歌伤怀，念彼硕人。",
      "樵彼桑薪，卬烘于煁。维彼硕人，实劳我心。",
      "鼓钟于宫，声闻于外。念子懆懆，视我迈迈。",
      "有鹙在梁，有鹤在林。维彼硕人，实劳我心。",
      "鸳鸯在梁，戢其左翼。之子无良，二三其德。",
      "有扁斯石，履之卑兮。之子之远，俾我疧兮。"
    ]
  },
  {
    "title": "绵蛮",
    "chapter": "小雅",
    "section": "鱼藻之什",
    "content": [
      "绵蛮黄鸟，止于丘阿。道之云远，我劳如何。饮之食之，教之诲之。命彼后车，谓之载之。",
      "绵蛮黄鸟，止于丘隅。岂敢惮行，畏不能趋。饮之食之。教之诲之。命彼后车，谓之载之。",
      "绵蛮黄鸟，止于丘侧。岂敢惮行，畏不能极。饮之食之，教之诲之。命彼后车，谓之载之。"
    ]
  },
  {
    "title": "瓠叶",
    "chapter": "小雅",
    "section": "鱼藻之什",
    "content": [
      "幡幡瓠叶，采之亨之。君子有酒，酌言尝之。",
      "有兔斯首，炮之燔之。君子有酒，酌言献之。",
      "有兔斯首，燔之炙之。君子有酒，酌言酢之。",
      "有兔斯首，燔之炮之。君子有酒，酌言酬之。"
    ]
  },
  {
    "title": "渐渐之石",
    "chapter": "小雅",
    "section": "鱼藻之什",
    "content": [
      "渐渐之石，维其高矣。山川悠远，维其劳矣。武人东征，不遑朝矣。",
      "渐渐之石，维其卒矣。山川悠远，曷其没矣？武人东征，不遑出矣。",
      "有豕白蹢，烝涉波矣。月离于毕，俾滂沱矣。武人东征，不皇他矣。"
    ]
  },
  {
    "title": "苕之华",
    "chapter": "小雅",
    "section": "鱼藻之什",
    "content": [
      "苕之华，芸其黄矣。心之忧矣，维其伤矣！",
      "苕之华，其叶青青。知我如此，不如无生！",
      "牂羊坟首，三星在罶。人可以食，鲜可以饱！"
    ]
  },
  {
    "title": "何草不黄",
    "chapter": "小雅",
    "section": "鱼藻之什",
    "content": [
      "何草不黄？何日不行？何人不将？经营四方。",
      "何草不玄？何人不矜？哀我征夫，独为匪民。",
      "匪兕匪虎，率彼旷野。哀我征夫，朝夕不暇。",
      "有芃者狐，率彼幽草。有栈之车，行彼周道。"
    ]
  },
  {
    "title": "文王",
    "chapter": "大雅",
    "section": "文王之什",
    "content": [
      "文王在上，于昭于天。周虽旧邦，其命维新。有周不显，帝命不时。文王陟降，在帝左右。",
      "亹亹文王，令闻不已。陈锡哉周，侯文王孙子。文王孙子，本支百世，凡周之士，不显亦世。",
      "世之不显，厥犹翼翼。思皇多士，生此王国。王国克生，维周之桢；济济多士，文王以宁。",
      "穆穆文王，于缉熙敬止。假哉天命。有商孙子。商之孙子，其丽不亿。上帝既命，侯于周服。",
      "侯服于周，天命靡常。殷士肤敏。裸将于京。厥作裸将，常服黼冔。王之荩臣。无念尔祖。",
      "无念尔祖，聿修厥德。永言配命，自求多福。殷之未丧师，克配上帝。宜鉴于殷，骏命不易！",
      "命之不易，无遏尔躬。宣昭义问，有虞殷自天。上天之载，无声无臭。仪刑文王，万邦作孚。"
    ]
  },
  {
    "title": "大明",
    "chapter": "大雅",
    "section": "文王之什",
    "content": [
      "明明在下，赫赫在上。天难忱斯，不易维王。天位殷适，使不挟四方。",
      "挚仲氏任，自彼殷商，来嫁于周，曰嫔于京。乃及王季，维德之行。",
      "大任有身，生此文王。维此文王，小心翼翼。昭事上帝，聿怀多福。厥德不回，以受方国。",
      "天监在下，有命既集。文王初载，天作之合。在洽之阳，在渭之涘。",
      "文王嘉止，大邦有子。大邦有子，伣天之妹。文定厥祥，亲迎于渭。造舟为梁，不显其光。",
      "有命自天，命此文王。于周于京，缵女维莘。长子维行，笃生武王。保右命尔，燮伐大商。",
      "殷商之旅，其会如林。矢于牧野，维予侯兴。上帝临女，无二尔心。",
      "牧野洋洋，檀车煌煌，驷騵彭彭。维师尚父，时维鹰扬。凉彼武王，四伐大商，会朝清明。"
    ]
  },
  {
    "title": "绵",
    "chapter": "大雅",
    "section": "文王之什",
    "content": [
      "绵绵瓜瓞。民之初生，自土沮漆。古公亶父，陶复陶冗，未有家室。",
      "古公亶父，来朝走马。率西水浒，至于岐下。爰及姜女，聿来胥宇。",
      "周原膴膴，堇荼如饴。爰始爰谋，爰契我龟，曰止曰时，筑室于兹。",
      "乃慰乃止，乃左乃右，乃疆乃理，乃宣乃亩。自西徂东，周爰执事。",
      "乃召司空，乃召司徒，俾立室家。其绳则直，缩版以载，作庙翼翼。",
      "捄之陾，度之薨薨，筑之登登，削屡冯冯。百堵皆兴，鼛鼓弗胜。",
      "乃立皋门，皋门有伉。乃立应门，应门将将。乃立冢土，戎丑攸行。",
      "四不殄厥愠，亦不陨厥问。柞棫拔矣，行道兑矣。混夷駾矣，维其喙矣！",
      "虞芮质厥成，文王蹶厥生。予曰有疏附，予曰有先后。予曰有奔奏，予曰有御侮！"
    ]
  },
  {
    "title": "棫朴",
    "chapter": "大雅",
    "section": "文王之什",
    "content": [
      "芃芃棫朴，薪之槱之。济济辟王，左右趣之。",
      "济济辟王，左右奉璋。奉璋峨峨，髦士攸宜。",
      "淠彼泾舟，烝徒楫之。周王于迈，六师及之。",
      "倬彼云汉，为章于天。周王寿考，遐不作人？",
      "追琢其章，金玉其相。勉勉我王，纲纪四方。"
    ]
  },
  {
    "title": "旱麓",
    "chapter": "大雅",
    "section": "文王之什",
    "content": [
      "瞻彼旱麓，榛楛济济。岂弟君子，干禄岂弟。",
      "瑟彼玉瓒，黄流在中。岂弟君子，福禄攸降。",
      "鸢飞戾天，鱼跃于渊。岂弟君子，遐不作人？",
      "清酒既载，骍牡既备。以享以祀，以介景福。",
      "瑟彼柞棫，民所燎矣。岂弟君子，神所劳矣。",
      "莫莫葛藟，施于条枚。岂弟君子，求福不回。"
    ]
  },
  {
    "title": "思齐",
    "chapter": "大雅",
    "section": "文王之什",
    "content": [
      "思齐大任，文王之母，思媚周姜，京室之妇。大姒嗣徽音，则百斯男。",
      "惠于宗公，神罔时怨，神罔时恫。刑于寡妻，至于兄弟，以御于家邦。",
      "雍雍在宫，肃肃在庙。不显亦临，无射亦保。",
      "四戎疾不殄，烈假不瑕。不闻亦式，不谏亦入。四成人有德，小子有造。古之人无斁，誉髦斯士。"
    ]
  },
  {
    "title": "皇矣",
    "chapter": "大雅",
    "section": "文王之什",
    "content": [
      "皇矣上帝，临下有赫。监观四方，求民之莫。维此二国，其政不获。",
      "维彼四国，爰究爰度。上帝耆之，憎其式廓。乃眷西顾，此维与宅。",
      "作之屏之，其菑其翳。修之平之，其灌其栵。启之辟之，其柽其椐。",
      "攘之剔之，其檿其柘。帝迁明德，串夷载路。天立厥配，受命既固。",
      "帝省其山，柞棫斯拔，松柏斯兑。帝作邦作对，自大伯王季。维此王季，",
      "因心则友。则友其兄，则笃其庆，载锡之光。受禄无丧，奄有四方。",
      "维此王季，帝度其心。貊其德音，其德克明。克明克类，克长克君。",
      "王此大邦，克顺克比。比于文王，其德靡悔。既受帝祉，施于孙子。",
      "帝谓文王：无然畔援，无然歆羡，诞先登于岸。密人不恭，敢距大邦，",
      "侵阮徂共。王赫斯怒，爰整其旅，以按徂旅。以笃于周祜，以对于天下。",
      "依其在京，侵自阮疆。陟我高冈，无矢我陵。我陵我阿，无饮我泉，",
      "我泉我池。度其鲜原，居岐之阳，在渭之将。万邦之方，下民之王。",
      "帝谓文王：予怀明德，不大声以色，不长夏以革。不识不知，顺帝之则。",
      "帝谓文王：訽尔仇方，同尔弟兄。以尔钩援，与尔临冲，以伐崇墉。",
      "临冲闲闲，崇墉言言。执讯连连，攸馘安安。是类是禡，是致是附，",
      "四方以无侮。临冲茀茀，崇墉仡仡。是伐是四，是绝是忽。四方以无拂。"
    ]
  },
  {
    "title": "灵台",
    "chapter": "大雅",
    "section": "文王之什",
    "content": [
      "经始灵台，经之营之。庶民攻之，不日成之。经始勿亟，庶民子来。",
      "王在灵囿，麀鹿攸伏。麀鹿濯濯，白鸟翯翯。王在灵沼，于牣鱼跃。",
      "虡业维枞，贲鼓维镛。于论鼓钟，于乐辟雍。",
      "于论鼓钟，于乐辟雍。鼍鼓逢逢。矇瞍奏公。"
    ]
  },
  {
    "title": "下武",
    "chapter": "大雅",
    "section": "文王之什",
    "content": [
      "下武维周，世有哲王。三后在天，王配于京。",
      "王配于京，世德作求。永言配命，成王之孚。",
      "成王之孚，下土之式。永言孝思，孝思维则。",
      "媚兹一人，应侯顺德。永言孝思，昭哉嗣服。",
      "昭兹来许，绳其祖武。于万斯年，受天之祜。",
      "受天之祜，四方来贺。于万斯年，不遐有佐。"
    ]
  },
  {
    "title": "文王有声",
    "chapter": "大雅",
    "section": "文王之什",
    "content": [
      "文王有声，遹骏有声。遹求厥宁，遹观厥成。文王烝哉！",
      "文王受命，有此武功。既伐于崇，作邑于丰。文王烝哉！",
      "筑城伊淢，作丰伊匹。匪棘其欲，遹追来孝。王后烝哉！",
      "王公伊濯，维丰之垣。四方攸同，王后维翰。王后烝哉！",
      "丰水东注，维禹之绩。四方攸同，皇王维辟。皇王烝哉！",
      "镐京辟雍，自西自东，自南自北，无思不服。皇王烝哉！",
      "考卜维王，宅是镐京。维龟正之，武王成之。武王烝哉！",
      "丰水有芑，武王岂不仕？诒厥孙谋，以燕翼子。武王烝哉！"
    ]
  },
  {
    "title": "生民",
    "chapter": "大雅",
    "section": "生民之什",
    "content": [
      "厥初生民，时维姜嫄。生民如何？克禋克祀，以弗无子。",
      "履帝武敏歆，攸介攸止，载震载夙。载生载育，时维后稷。",
      "诞弥厥月，先生如达。不拆不副，无菑无害。以赫厥灵。",
      "上帝不宁，不康禋祀，居然生子。",
      "诞寘之隘巷，牛羊腓字之。诞寘之平林，会伐平林。",
      "诞寘之寒冰，鸟覆翼之。鸟乃去矣，后稷呱矣。",
      "实覃实訏，厥声载路。诞实匍匐，克岐克嶷。以就口食。",
      "蓺之荏菽，荏菽旆旆。禾役穟穟，麻麦幪幪，瓜瓞唪唪。",
      "诞后稷之穑，有相之道。茀厥丰草，种之黄茂。实方实苞，实种实褎。",
      "实发实秀，实坚实好。实颖实栗，即有邰家室。",
      "诞降嘉种，维秬维秠，维穈维芑。恒之秬秠，是获是亩。",
      "恒之穈芑，是任是负。以归肇祀。",
      "诞我祀如何？或舂或揄，或簸或蹂。释之叟叟，烝之浮浮。",
      "载谋载惟。取萧祭脂，取羝以軷，载燔载烈，以兴嗣岁。",
      "卬盛于豆，于豆于登。其香始升，上帝居歆。胡臭亶时。",
      "后稷肇祀。庶无罪悔，以迄于今。"
    ]
  },
  {
    "title": "行苇",
    "chapter": "大雅",
    "section": "生民之什",
    "content": [
      "敦彼行苇，牛羊勿践履。方苞方体，维叶泥泥。",
      "戚戚兄弟，莫远具尔。或四之筵，或授之几。",
      "四筵设席，授几有缉御。或献或酢，洗爵奠斝。",
      "醓醢以荐，或燔或炙。嘉肴脾臄，或歌或咢。",
      "敦弓既坚，四鍭既均，舍矢既均，序宾以贤。",
      "敦弓既句，既挟四鍭。四鍭如树，序宾以不侮。",
      "曾孙维主，酒醴维醽，酌以大斗，以祈黄耇。",
      "黄耇台背，以引以翼。寿考维祺，以介景福。"
    ]
  },
  {
    "title": "既醉",
    "chapter": "大雅",
    "section": "生民之什",
    "content": [
      "既醉以酒，既饱以德。君子万年，介尔景福。",
      "既醉以酒，尔肴既将。君子万年，介尔昭明。",
      "昭明有融，高朗令终，令终有俶。公尸嘉告。",
      "其告维何？笾豆静嘉。朋友攸摄，摄以威仪。",
      "威仪孔时，君子有孝子。孝子不匮，永锡尔类。",
      "其类维何？室家之壶。君子万年，永锡祚胤。",
      "其胤维何？天被尔禄。君子万年，景命有仆。",
      "其仆维何？厘尔女士。厘尔女士，从以孙子。"
    ]
  },
  {
    "title": "凫鹥",
    "chapter": "大雅",
    "section": "生民之什",
    "content": [
      "凫鹥在泾，公尸在燕来宁。尔酒既清，尔肴既馨。公尸燕饮，福禄来成。",
      "凫鹥在沙，公尸来燕来宜。尔酒既多，尔肴既嘉。公尸燕饮，福禄来为。",
      "凫鹥在渚，公尸来燕来处。尔酒既湑，尔肴伊脯。公尸燕饮，福禄来下。",
      "凫鹥在潀，公尸来燕来宗，既燕于宗，福禄攸降。公尸燕饮，福禄来崇。",
      "凫鹥在亹，公尸来止熏熏。旨酒欣欣，燔炙芬芬。公尸燕饮，无有后艰。"
    ]
  },
  {
    "title": "假乐",
    "chapter": "大雅",
    "section": "生民之什",
    "content": [
      "假乐君子，显显令德，宜民宜人。受禄于天，保右命之，自天申之。",
      "千禄百福，子孙千亿。穆穆皇皇，宜君宜王。不愆不忘，率由旧章。",
      "威仪抑抑，德音秩秩。无怨无恶，率由群匹。受福无疆，四方之纲。",
      "之纲之纪，燕及朋友。百辟卿士，媚于天子。不解于位，民之攸塈。"
    ]
  },
  {
    "title": "公刘",
    "chapter": "大雅",
    "section": "生民之什",
    "content": [
      "笃公刘，匪居匪康。乃埸乃疆，乃积乃仓；乃裹餱粮，于橐于囊。",
      "思辑用光，弓矢斯张；干戈戚扬，爰方启行。",
      "笃公刘，于胥斯原。既庶既繁，既顺乃宣，而无永叹。陟则在巘，",
      "复降在原。何以舟之？维玉及瑶，鞞琫容刀。",
      "笃公刘，逝彼百泉。瞻彼溥原，乃陟南冈。乃觏于京，京师之野。",
      "于时处处，于时庐旅，于时言言，于时语语。",
      "笃公刘，于京斯依。跄跄济济，俾筵俾几。既登乃依，乃造其曹。",
      "执豕于牢，酌之用匏。食之饮之，君之宗之。",
      "笃公刘，既溥既长。既景乃冈，相其阴阳，观其流泉。其军三单，",
      "度其隰原。彻田为粮，度其夕阳。豳居允荒。",
      "笃公刘，于豳斯馆。涉渭为乱，取厉取锻，止基乃理。爰众爰有，",
      "夹其皇涧。溯其过涧。止旅乃密，芮鞫之即。"
    ]
  },
  {
    "title": "泂酌",
    "chapter": "大雅",
    "section": "生民之什",
    "content": [
      "泂酌彼行潦，挹彼注兹，可以餴饎。岂弟君子，民之父母。",
      "泂酌彼行潦，挹彼注兹，可以濯罍。岂弟君子，民之攸归。",
      "泂酌彼行潦，挹彼注兹，可以濯溉。岂弟君子，民之攸墍。"
    ]
  },
  {
    "title": "卷阿",
    "chapter": "大雅",
    "section": "生民之什",
    "content": [
      "有卷者阿，飘风自南。岂弟君子，来游来歌，以矢其音。",
      "伴奂尔游矣，优游尔休矣。岂弟君子，俾尔弥尔性，似先公酋矣。",
      "尔土宇昄章，亦孔之厚矣。岂弟君子，俾尔弥尔性，百神尔主矣。",
      "尔受命长矣，茀禄尔康矣。岂弟君子，俾尔弥尔性，纯嘏尔常矣。",
      "有冯有翼，有孝有德，以引以翼。岂弟君子，四方为则。",
      "颙颙卬卬，如圭如璋，令闻令望。岂弟君子，四方为纲。",
      "凤凰于飞，翙翙其羽，亦集爰止。蔼蔼王多吉士，维君子使，媚于天子。",
      "凤凰于飞，翙翙其羽，亦傅于天。蔼蔼王多吉人，维君子命，媚于庶人。",
      "凤凰鸣矣，于彼高冈。梧桐生矣，于彼朝阳。菶菶萋萋，雍雍喈喈。",
      "君子之车，既庶且多。君子之马，既闲且驰。矢诗不多，维以遂歌。"
    ]
  },
  {
    "title": "民劳",
    "chapter": "大雅",
    "section": "生民之什",
    "content": [
      "民亦劳止，汔可小康。惠此中国，以绥四方。无纵诡随，以谨无良。",
      "式遏寇虐，憯不畏明。柔远能迩，以定我王。",
      "民亦劳止，汔可小休。惠此中国，以为民逑。无纵诡随，以谨惛怓。",
      "式遏寇虐，无俾民忧。无弃尔劳，以为王休。",
      "民亦劳止，汔可小息。惠此京师，以绥四国。无纵诡随，以谨罔极。",
      "式遏寇虐，无俾作慝。敬慎威仪，以近有德。",
      "民亦劳止，汔可小愒。惠此中国，俾民忧泄。无纵诡随，以谨丑厉。",
      "式遏寇虐，无俾正败。戎虽小子，而式弘大。",
      "民亦劳止，汔可小安。惠此中国，国无有残。无纵诡随，以谨缱绻。",
      "式遏寇虐，无俾正反。王欲玉女，是用大谏。"
    ]
  },
  {
    "title": "板",
    "chapter": "大雅",
    "section": "生民之什",
    "content": [
      "上帝板板，下民卒瘅。出话不然，为犹不远。",
      "靡圣管管。不实于亶。犹之未远，是用大谏。",
      "天之方难，无然宪宪。天之方蹶，无然泄泄。",
      "辞之辑矣，民之洽矣。辞之怿矣，民之莫矣。",
      "我虽异事，及尔同僚。我即尔谋，听我嚣嚣。",
      "我言维服，勿以为笑。先民有言，询于刍荛。",
      "天之方虐，无然谑谑。老夫灌灌，小子蹻蹻。",
      "匪我言耄，尔用忧谑。多将熇熇，不可救药。",
      "天之方懠。无为夸毗。威仪卒迷，善人载尸。",
      "民之方殿屎，则莫我敢葵？丧乱蔑资，曾莫惠我师？",
      "天之牖民，如埙如篪，如璋如圭，如取如携。",
      "携无曰益，牖民孔易。民之多辟，无自立辟。",
      "价人维藩，大师维垣，大邦维屏，大宗维翰，",
      "怀德维宁，宗子维城。无俾城坏，无独斯畏。",
      "敬天之怒，无敢戏豫。敬天之渝，无敢驰驱。",
      "昊天曰明，及尔出王。昊天曰旦，及尔游衍。"
    ]
  },
  {
    "title": "荡",
    "chapter": "大雅",
    "section": "荡之什",
    "content": [
      "荡荡上帝，下民之辟。疾威上帝，其命多辟。",
      "天生烝民，其命匪谌。靡不有初，鲜克有终。",
      "文王曰咨，咨汝殷商。曾是彊御？曾是掊克？",
      "曾是在位？曾是在服？天降滔德，女兴是力。",
      "文王曰咨，咨女殷商。而秉义类，彊御多怼。",
      "流言以对。寇攘式内。侯作侯祝，靡届靡究。",
      "文王曰咨，咨女殷商。女炰烋于中国。敛怨以为德。",
      "不明尔德，时无背无侧。尔德不明，以无陪无卿。",
      "文王曰咨，咨女殷商。天不湎尔以酒，不义从式。",
      "既衍尔止。靡明靡晦。式号式呼。俾昼作夜。",
      "文王曰咨，咨女殷商。如蜩如螗，如沸如羹。",
      "小大近丧，人尚乎由行。内奰于中国，覃及鬼方。",
      "文王曰咨，咨女殷商。匪上帝不时，殷不用旧。",
      "虽无老成人，尚有典刑。曾是莫听，大命以倾。",
      "文王曰咨，咨女殷商。人亦有言：颠沛之揭，",
      "枝叶未有害，本实先拨。殷鉴不远，在夏后之世。"
    ]
  },
  {
    "title": "抑",
    "chapter": "大雅",
    "section": "荡之什",
    "content": [
      "抑抑威仪，维德之隅。人亦有言：靡哲不愚，庶人之愚，亦职维疾。",
      "哲人之愚，亦维斯戾。无竞维人，四方其训之。有觉德行，四国顺之。",
      "訏谟定命，远犹辰告。敬慎威仪，维民之则。其在于今，兴迷乱于政。",
      "颠覆厥德，荒湛于酒。女虽湛乐从，弗念厥绍。罔敷求先王，克共明刑。",
      "四皇天弗尚，如彼泉流，无沦胥以亡。夙兴夜寐，洒扫庭内，维民之章。",
      "修尔车马，弓矢戎兵，用戒戎作，用逷蛮方。质尔人民，谨尔侯度，用戒不虞。",
      "慎尔出话，敬尔威仪，无不柔嘉。白圭之玷，尚可磨也；斯言之玷，不可为也！",
      "无易由言，无曰苟矣，莫扪朕舌，言不可逝矣。无言不仇，无德不报。",
      "惠于朋友，庶民小子。子孙绳绳，万民靡不承。视尔友君子，辑柔尔颜，不遐有愆。",
      "相在尔室，尚不愧于屋漏。无曰不显，莫予云觏。神之格思，不可度思，矧可射思！",
      "辟尔为德，俾臧俾嘉。淑慎尔止，不愆于仪。不僭不贼，鲜不为则。投我以桃，报之以李。",
      "彼童而角，实虹小子。荏染柔木，言缗之丝。温温恭人，维德之基。",
      "其维哲人，告之话言，顺德之行。其维愚人，覆谓我僭。民各有心。",
      "于乎小子，未知臧否。匪手携之，言示之事。匪面命之，言提其耳。",
      "借曰未知，亦既抱子。民之靡盈，谁夙知而莫成？昊天孔昭，我生靡乐。",
      "视尔梦梦，我心惨惨。诲尔谆谆，听我藐藐。匪用为教，覆用为虐。",
      "借曰未知，亦聿既耄。于乎，小子，告尔旧止。听用我谋，庶无大悔。",
      "天方艰难，曰丧厥国。取譬不远，昊天不忒。回遹其德，俾民大棘。"
    ]
  },
  {
    "title": "桑柔",
    "chapter": "大雅",
    "section": "荡之什",
    "content": [
      "菀彼桑柔，其下侯旬，捋采其刘，瘼此下民。不殄心忧，仓兄填兮。倬彼昊天，宁不我矜？",
      "四牡骙骙，旟旐有翩。乱生不夷，靡国不泯。民靡有黎，具祸以烬。于乎有哀，国步斯频。",
      "国步灭资，天不我将。靡所止疑，云徂何往？君子实维，秉心无竞。谁生厉阶，至今为梗？",
      "忧心殷殷，念我土宇。我生不辰，逢天僤怒。自西徂东，靡所定处。多我觏痻，孔棘我圉。",
      "为谋为毖，乱况斯削。告尔忧恤，诲尔序爵。谁能执热，逝不以濯？其何能淑，载胥及溺。",
      "如彼溯风，亦孔之僾。民有肃心，荓云不逮。好是稼穑，力民代食。稼穑维宝，代食维好？",
      "天降丧乱，灭我立王。降此蟊贼，稼穑卒痒。哀恫中国，具赘卒荒。靡有旅力，以念穹苍。",
      "维此惠君，民人所瞻。秉心宣犹，考慎其相。维彼不顺，自独俾臧。自有肺肠，俾民卒狂。",
      "瞻彼中林，甡甡其鹿。朋友已谮，不胥以穀。人亦有言：进退维谷。",
      "维此圣人，瞻言百里。维彼愚人，覆狂以喜。匪言不能，胡斯畏忌？",
      "维此良人，弗求弗迪。维彼忍心，是顾是复。民之贪乱，宁为荼毒。",
      "大风有隧，有空大谷。维此良人，作为式穀。维彼不顺，征以中垢。",
      "大风有隧，贪人败类。听言则对，诵言如醉。匪用其良，复俾我悖。",
      "嗟尔朋友，予岂不知而作。如彼飞虫，时亦弋获。既之阴女，反予来赫。",
      "民之罔极，职凉善背。为民不利，如云不克。民之回遹，职竞用力。",
      "民之未戾，职盗为寇。凉曰不可，覆背善詈。虽曰匪予，既作尔歌！"
    ]
  },
  {
    "title": "云汉",
    "chapter": "大雅",
    "section": "荡之什",
    "content": [
      "倬彼云汉，昭回于天。王曰：于乎！何辜今之人？天降丧乱，饥馑荐臻。",
      "靡神不举，靡爱斯牲。圭壁既卒，宁莫我听？",
      "旱既大甚，蕴隆虫虫。不殄禋祀，自郊徂宫。上下奠瘗，靡神不宗。",
      "后稷不克，上帝不临。耗斁下土，宁丁我梗",
      "旱既大甚，则不可推。兢兢业业，如霆如雷。周余黎民，靡有孑遗。",
      "昊天上帝，则不我遗。胡不相畏？先祖于摧。",
      "旱既大甚，则不可沮。赫赫炎炎，云我无所。大命近止，靡瞻靡顾。",
      "群公先正，则不我助。父母先祖，胡宁忍予？",
      "旱既大甚，涤涤山川。旱魃为虐，如惔如焚。我心惮暑，忧心如熏。",
      "群公先正，则不我闻。昊天上帝，宁俾我遁？",
      "旱既大甚，黾勉畏去。胡宁瘨我以旱？憯不知其故。祈年孔夙，方社不莫。",
      "昊天上帝，则不我虞。",
      "敬恭明神，宜无悔怒。旱既大甚，散无友纪。鞫哉庶正，疚哉冢宰。",
      "趣马师氏，膳夫左右。靡人不周。无不能止，瞻卬昊天，云如何里！",
      "瞻卬昊天，有嘒其星。大夫君子，昭假无赢。大命近止，无弃尔成。",
      "何求为我。以戾庶正。瞻卬昊天，曷惠其宁？"
    ]
  },
  {
    "title": "崧高",
    "chapter": "大雅",
    "section": "荡之什",
    "content": [
      "崧高维岳，骏极于天。维岳降神，生甫及申。维申及甫，维周之翰。四国于蕃。四方于宣。",
      "亹亹申伯，王缵之事。于邑于谢，南国是式。王命召伯，定申伯之宅。登是南邦，世执其功。",
      "王命申伯，式是南邦。因是谢人，以作尔庸。王命召伯，彻申伯土田。王命傅御，迁其私人。",
      "申伯之功，召伯是营。有俶其城，寝庙既成。既成藐藐，王锡申伯。四牡蹻蹻，钩膺濯濯。",
      "王遣申伯，路车乘马。我图尔居，莫如南土。锡尔介圭，以作尔宝。往近王舅，南土是保。",
      "申伯信迈，王饯于郿。申伯还南，谢于诚归。王命召伯，彻申伯土疆。以峙其粻，式遄其行。",
      "申伯番番，既入于谢。徒御啴啴。周邦咸喜，戎有良翰。不显申伯，王之元舅，文武是宪。",
      "申伯之德，柔惠且直。揉此万邦，闻于四国。吉甫作诵，其诗孔硕。其风四好，以赠申伯。"
    ]
  },
  {
    "title": "烝民",
    "chapter": "大雅",
    "section": "荡之什",
    "content": [
      "天生烝民，有物有则。民之秉彝，好是懿德。天监有周，昭假于下。保兹天子，生仲山甫。",
      "仲山甫之德，柔嘉维则。令仪令色。小心翼翼。古训是式。威仪是力。天子是若，明命使赋。",
      "王命仲山甫，式是百辟，缵戎祖考，王躬是保。出纳王命，王之喉舌。赋政于外，四方爰发。",
      "肃肃王命，仲山甫将之。邦国若否，仲山甫明之。既明且哲，以保其身。夙夜匪解，以事一人。",
      "人亦有言，柔则茹之，刚则吐之。维仲山甫，柔亦不茹，刚亦不吐。不侮矜寡，不畏强御。",
      "人亦有言，德輶如毛，民鲜克举之。我仪图之，维仲山甫举之。爱莫助之。衮职有阙，维仲山甫补之。",
      "仲山甫出祖。四牡业业。征夫捷捷，每怀靡及。四牡彭彭，八鸾锵锵。王命仲山甫，城彼东方。",
      "四牡骙骙，八鸾喈喈。仲山甫徂齐，式遄其归。吉甫作诵，穆如清风。仲山甫永怀，以慰其心。"
    ]
  },
  {
    "title": "韩奕",
    "chapter": "大雅",
    "section": "荡之什",
    "content": [
      "奕奕梁山，维禹甸之，有倬其道。韩侯受命，王亲命之：缵戎祖考，无废朕命。",
      "夙夜匪解，虔共尔位，朕命不易。粲不庭方，以佐戎辟。",
      "四牡奕奕，孔修且张。韩侯入觐，以其介圭，入觐于王。王锡韩侯，淑旂绥章，",
      "簟茀错衡，玄衮赤舄，钩膺镂锡，鞹鞃浅幭，鞗革金厄。",
      "韩侯出祖，出宿于屠。显父饯之，清酒百壶。其殽维何？炰鳖鲜鱼。其蔌维何？",
      "维笋及蒲。其赠维何？乘马路车。笾豆有且。侯氏燕胥。",
      "韩侯取妻，汾王之甥，蹶父之子。韩侯迎止，于蹶之里。百两彭彭，八鸾锵锵，",
      "不显其光。诸娣从之，祁祁如云。韩侯顾之，烂其盈门。",
      "蹶父孔武，靡国不到。为韩姞相攸，莫如韩乐。孔乐韩土，川泽訏訏，鲂鱮甫甫，",
      "麀鹿噳噳，有熊有罴，有猫有虎。庆既令居，韩姞燕誉。",
      "溥彼韩城，燕师所完。以先祖受命，因时百蛮。王锡韩侯，其追其貊。奄受北国，",
      "因以其伯。实墉实壑，实亩实藉。献其貔皮，赤豹黄罴。"
    ]
  },
  {
    "title": "江汉",
    "chapter": "大雅",
    "section": "荡之什",
    "content": [
      "江汉浮浮，武夫滔滔。匪安匪游，淮夷来求。既出我车，既设我旟。匪安匪舒，淮夷来铺。",
      "江汉汤汤，武夫洸洸。经营四方，告成于王。四方既平，王国庶定。时靡有争，王心载宁。",
      "江汉之浒，王命召虎：式辟四方，彻我疆土。匪疚匪棘，王国来极。于疆于理，至于南海。",
      "王命召虎：来旬来宣。文武受命，召公维翰。无曰予小子，召公是似。肇敏戎公，用锡尔祉。",
      "厘尔圭瓒，秬鬯一卣。告于文人，锡山土田。于周受命，自召祖命，虎拜稽首：天子万年！",
      "虎拜稽首，对扬王休。作召公考：天子万寿！明明天子，令闻不已，矢其文德，洽此四国。"
    ]
  },
  {
    "title": "常武",
    "chapter": "大雅",
    "section": "荡之什",
    "content": [
      "赫赫明明。王命卿士，南仲大祖，大师皇父。整我六师，以修我戎。既敬既戒，惠此南国。",
      "王谓尹氏，命程伯休父，左右陈行。戒我师旅，率彼淮浦，省此徐土。不留不处，三事就绪。",
      "赫赫业业，有严天子。王舒保作，匪绍匪游。徐方绎骚，震惊徐方。如雷如霆，徐方震惊。",
      "王奋厥武，如震如怒。进厥虎臣，阚如虓虎。铺敦淮濆，仍执丑虏。截彼淮浦，王师之所。",
      "王旅啴啴，如飞如翰。如江如汉，如山之苞。如川之流，绵绵翼翼。不测不克，濯征徐国。",
      "王犹允塞，徐方既来。徐方既同，天子之功。四方既平，徐方来庭。徐方不回，王曰还归。"
    ]
  },
  {
    "title": "瞻卬",
    "chapter": "大雅",
    "section": "荡之什",
    "content": [
      "瞻卬昊天，则不我惠。孔填不宁，降此大厉。邦靡有定，士民其瘵。",
      "蟊贼蟊疾，靡有夷届。罪罟不收，靡有夷瘳。",
      "人有土田，女反有之。人有民人，女覆夺之。此宜无罪，女反收之。",
      "彼宜有罪，女覆说之。",
      "哲夫成城，哲妇倾城。懿厥哲妇，为枭为鸱。妇有长舌，维厉之阶。",
      "乱匪降自天，生自妇人。匪教匪诲，时维妇寺。",
      "鞫人忮忒。谮始竞背。岂曰不极？伊胡为慝？如贾三倍，君子是识。",
      "妇无公事，休其蚕织。",
      "天何以剌？何神不富？舍尔介狄，维予胥忌。不吊不祥，威仪不类。",
      "人之云亡，邦国殄瘁。",
      "天之降罔，维其优矣。人之云亡，心之忧矣。天之降罔，维其几矣。",
      "人之云亡，心之悲矣。",
      "觱沸槛泉，维其深矣。心之忧矣，宁自今矣？不自我先，不自我后。",
      "藐藐昊天，无不克巩。无忝皇祖，式救尔后。"
    ]
  },
  {
    "title": "召旻",
    "chapter": "大雅",
    "section": "荡之什",
    "content": [
      "旻天疾威，天笃降丧。瘨我饥馑，民卒流亡。我居圉卒荒。",
      "天降罪罟，蟊贼内讧。昏椓靡共，溃溃回遹，实靖夷我邦。",
      "皋皋訿訿，曾不知其玷。兢兢业业，孔填不宁，我位孔贬。",
      "如彼岁旱，草不溃茂，如彼栖苴。我相此邦，无不溃止。",
      "维昔之富不如时，维今之疚不如兹。彼疏斯粺，胡不自替？职兄斯引。",
      "池之竭矣，不云自频。泉之竭矣，不云自中。溥斯害矣，职兄斯弘，不灾我躬。",
      "昔先王受命，有如召公，日辟国百里，今也日蹙国百里。于乎哀哉！维今之人，不尚有旧！"
    ]
  },
  {
    "title": "清庙",
    "chapter": "周颂",
    "section": "清庙之什",
    "content": [
      "于穆清庙，肃雍显相。济济多士，秉文之德。对越在天，骏奔走在庙。不显不承，无射于人斯。"
    ]
  },
  {
    "title": "维天之命",
    "chapter": "周颂",
    "section": "清庙之什",
    "content": [
      "维天之命，于穆不已。于乎不显，文王之德之纯。假以溢我，我其收之。骏惠我文王，曾孙笃之。"
    ]
  },
  {
    "title": "维清",
    "chapter": "周颂",
    "section": "清庙之什",
    "content": [
      "维清缉熙，文王之典。肇禋，迄用有成，维周之祯。"
    ]
  },
  {
    "title": "烈文",
    "chapter": "周颂",
    "section": "清庙之什",
    "content": [
      "烈文辟公，锡兹祉福。惠我无疆，子孙保之。无封靡于尔邦，维王其崇之。",
      "念兹戎功，继序其皇之。无竞维人，四方其训之。不显维德，百辟其刑之。于乎，前王不忘！"
    ]
  },
  {
    "title": "天作",
    "chapter": "周颂",
    "section": "清庙之什",
    "content": [
      "天作高山，大王荒之。彼作矣，文王康之。彼徂矣，岐有夷之行。子孙保之。"
    ]
  },
  {
    "title": "昊天有成命",
    "chapter": "周颂",
    "section": "清庙之什",
    "content": [
      "昊天有成命，二后受之。成王不敢康，夙夜基命宥密。于缉熙！单厥心，四其靖之。"
    ]
  },
  {
    "title": "我将",
    "chapter": "周颂",
    "section": "清庙之什",
    "content": [
      "我将我享，维羊维牛，维天其右之。仪式刑文王之典，日靖四方。",
      "伊嘏文王，既右飨之。我其夙夜，畏天之威，于时保之。"
    ]
  },
  {
    "title": "时迈",
    "chapter": "周颂",
    "section": "清庙之什",
    "content": [
      "时迈其邦，昊天其子之，实右序有周。薄言震之，莫不震叠。怀柔百神，及河乔岳，允王维后。",
      "明昭有周，式序在位。载戢干戈，载橐弓矢。我求懿德，四于时夏，允王保之。"
    ]
  },
  {
    "title": "执竞",
    "chapter": "周颂",
    "section": "清庙之什",
    "content": [
      "执竞武王，无竞维烈。不显成康，上帝是皇。自彼成康，奄有四方，斤斤其明。",
      "钟鼓喤喤，磬莞将将，降福穰穰。降福简简，威仪反反。既醉既饱，福禄来反。"
    ]
  },
  {
    "title": "思文",
    "chapter": "周颂",
    "section": "清庙之什",
    "content": [
      "思文后稷，克配彼天。立我烝民，莫菲尔极。贻我来牟，帝命率育，无此疆尔界。陈常于时夏。"
    ]
  },
  {
    "title": "臣工",
    "chapter": "周颂",
    "section": "臣工之什",
    "content": [
      "嗟嗟臣工，敬尔在公。王厘尔成，来咨来茹。嗟嗟保介，维莫之春，亦又何求？如何新畲？",
      "于皇来牟，将受厥明。明昭上帝，迄用康年。命我众人：庤乃钱镈，奄观铚艾。"
    ]
  },
  {
    "title": "噫嘻",
    "chapter": "周颂",
    "section": "臣工之什",
    "content": [
      "噫嘻成王，既昭假尔。率时农夫，播厥百谷。骏发尔私，终三十里。亦服尔耕，十千维耦。"
    ]
  },
  {
    "title": "振鹭",
    "chapter": "周颂",
    "section": "臣工之什",
    "content": [
      "振鹭于飞，于彼西雍。我客戾止，亦有斯容。在彼无恶，在此无斁。庶几夙夜，以永终誉。"
    ]
  },
  {
    "title": "丰年",
    "chapter": "周颂",
    "section": "臣工之什",
    "content": [
      "丰年多黍多稌，亦有高廪，万亿及秭。为酒为醴，烝畀祖妣。以洽百礼，降福孔皆。"
    ]
  },
  {
    "title": "有瞽",
    "chapter": "周颂",
    "section": "臣工之什",
    "content": [
      "有瞽有瞽，在周之庭。设业设虡，崇牙树羽。应田县鼓，鞉磬柷圉。既备",
      "乃奏，箫管备举。喤喤厥声，肃雍和鸣，先祖是听。我客戾止，永观厥成。"
    ]
  },
  {
    "title": "潜",
    "chapter": "周颂",
    "section": "臣工之什",
    "content": [
      "猗与漆沮，潜有多鱼。有鳣有鲔，鲦鲿鰋鲤。以享以祀，以介景福。"
    ]
  },
  {
    "title": "雝",
    "chapter": "周颂",
    "section": "臣工之什",
    "content": [
      "有来雝雝，至止肃肃。相维辟公，天子穆穆。于荐广牡，相予四祀。假哉皇考！绥予孝子。",
      "宣哲维人，文武维后。燕及皇天，克昌厥后。绥我眉寿，介以繁祉，既右烈考，亦右文母。"
    ]
  },
  {
    "title": "载见",
    "chapter": "周颂",
    "section": "臣工之什",
    "content": [
      "载见辟王，曰求厥章。龙旂阳阳，和铃央央。鞗革有鸧，休有烈光。率见昭考，以孝以享。",
      "以介眉寿，永言保之，思皇多祜。烈文辟公，绥以多福，俾缉熙于纯嘏。"
    ]
  },
  {
    "title": "有客",
    "chapter": "周颂",
    "section": "臣工之什",
    "content": [
      "有客有客，亦白其马。有萋有且，敦琢其旅。有客宿宿，有客信信。",
      "言授之絷，以絷其马。薄言追之，左右绥之。既有淫威，降福孔夷。"
    ]
  },
  {
    "title": "武",
    "chapter": "周颂",
    "section": "臣工之什",
    "content": [
      "于皇武王！无竞维烈。允文文王，克开厥后。嗣武受之，胜殷遏刘，耆定尔功。"
    ]
  },
  {
    "title": "闵予小子",
    "chapter": "周颂",
    "section": "闵予小子之什",
    "content": [
      "闵予小子，遭家不造，嬛嬛在疚。于乎皇考，永世克孝。",
      "念兹皇祖，陟降庭止。维予小子，夙夜敬止。于乎皇王，继序思不忘。"
    ]
  },
  {
    "title": "访落",
    "chapter": "周颂",
    "section": "闵予小子之什",
    "content": [
      "访予落止，率时昭考。于乎悠哉，朕未有艾。将予就之，继犹判涣。",
      "维予小子，未堪家多难。绍庭上下，陟降厥家。休矣皇考，以保明其身。"
    ]
  },
  {
    "title": "敬之",
    "chapter": "周颂",
    "section": "闵予小子之什",
    "content": [
      "敬之敬之，天维显思，命不易哉。无曰高高在上，陟降厥士，日监在兹。",
      "维予小子，不聪敬止。日就月将，学有缉熙于光明。佛时仔肩，示我显德行。"
    ]
  },
  {
    "title": "小毖",
    "chapter": "周颂",
    "section": "闵予小子之什",
    "content": [
      "予其惩，而毖后患。莫予荓蜂，自求辛螫。肇允彼桃虫，拚飞维鸟。未堪家多难，予又集于蓼。"
    ]
  },
  {
    "title": "载芟",
    "chapter": "周颂",
    "section": "闵予小子之什",
    "content": [
      "载芟载柞，其耕泽泽。千耦其耘，徂隰徂畛。侯主侯伯，侯亚侯旅，侯彊侯以。",
      "有嗿其馌，思媚其妇，有依其士。有略其耜，俶载南亩，播厥百谷。实函斯活，驿驿其达。",
      "有厌其杰，厌厌其苗，绵绵其麃。载获济济，有实其积，万亿及秭。为酒为醴，烝畀祖妣，不洽百礼。",
      "有飶其香。邦家之光。有椒其馨，胡考之宁。匪且有且，匪今斯今，振古如兹。"
    ]
  },
  {
    "title": "良耜",
    "chapter": "周颂",
    "section": "闵予小子之什",
    "content": [
      "畟畟良耜，俶载南亩。播厥百谷，实函斯活。或来瞻女，载筐及莒，其饟伊黍。",
      "其笠伊纠，其镈斯赵，以薅荼蓼。荼蓼朽止，黍稷茂止。获之挃挃，积之栗栗。",
      "其崇如墉，其比如栉。以开百室，百室盈止，妇子宁止。杀时犉牡，有捄其角。以似以续，续古之人。"
    ]
  },
  {
    "title": "丝衣",
    "chapter": "周颂",
    "section": "闵予小子之什",
    "content": [
      "丝衣其紑，载弁俅俅。自堂徂基，自羊徂牛，鼐鼎及鼒，兕觥其觩。旨酒思柔。不吴不敖，胡考之休。"
    ]
  },
  {
    "title": "酌",
    "chapter": "周颂",
    "section": "闵予小子之什",
    "content": [
      "于铄王师，遵养时晦。时纯熙矣，是用大介。我龙受之，蹻蹻王之造。载用有嗣，实维尔公允师。"
    ]
  },
  {
    "title": "桓",
    "chapter": "周颂",
    "section": "闵予小子之什",
    "content": [
      "绥万邦，屡丰年。天命匪解，桓桓武王。保有厥士，于以四方，克定厥家。于昭于天，皇以间之。"
    ]
  },
  {
    "title": "赉",
    "chapter": "周颂",
    "section": "闵予小子之什",
    "content": [
      "文王既勤止，我应受之。敷时绎思，我徂维求定。时周之命，于绎思。"
    ]
  },
  {
    "title": "般",
    "chapter": "周颂",
    "section": "闵予小子之什",
    "content": [
      "于皇时周！陟其高山，嶞山乔岳，允犹翕河。敷天之下，裒时之对。时周之命。"
    ]
  },
  {
    "title": "駉",
    "chapter": "鲁颂",
    "section": "駉之什",
    "content": [
      "駉駉牡马，在坰之野。薄言駉者，有驈有皇，有骊有黄，以车彭彭。思无疆思，马斯臧。",
      "駉駉牡马，在坰之野。薄言駉者，有骓有駓，有骍有骐，以车伾伾。思无期思，马斯才。",
      "駉駉牡马，在坰之野。溥言駉者，有驒有骆，有骝有雒，以车绎绎。思无斁思，马斯作。",
      "駉駉牡马，在坰之野。薄言駉者，有骃有騢，有驔有鱼，以车祛祛。思无邪思，马斯徂。"
    ]
  },
  {
    "title": "有駜",
    "chapter": "鲁颂",
    "section": "駉之什",
    "content": [
      "有駜有駜，駜彼乘黄。夙夜在公，在公明明。振振鹭，鹭于下。鼓咽咽，醉言舞。于胥乐兮！",
      "有駜有駜，駜彼乘牡。夙夜在公，在公饮酒。振振鹭，鹭于飞。鼓咽咽，醉言归。于胥乐兮！",
      "有駜有駜，駜彼乘駽。夙夜在公，在公载燕。自今以始，岁其有。君子有穀，诒孙子。于胥乐兮！"
    ]
  },
  {
    "title": "泮水",
    "chapter": "鲁颂",
    "section": "駉之什",
    "content": [
      "思乐泮水，薄采其芹。鲁侯戾止，言观其旂。其旂茷茷，鸾声哕哕。无小无大，从公于迈。",
      "思乐泮水，薄采其藻。鲁侯戾止，其马蹻蹻。其马蹻蹻，其音昭昭。载色载笑，匪怒伊教。",
      "思乐泮水，薄采其茆。鲁侯戾止，在泮饮酒。既饮旨酒，永锡难老。顺彼长道，屈此群丑。",
      "穆穆鲁侯，敬明其德。敬慎威仪，维民之则。允文允武，昭假烈祖。靡有不孝，自求伊祜。",
      "明明鲁侯，克明其德。既作泮宫，淮夷攸服。矫矫虎臣，在泮献馘。淑问如皋陶，在泮献囚。",
      "济济多士，克广德心。桓桓于征，狄彼东南。烝烝皇皇，不吴不扬。不告于訩，在泮献功。",
      "角弓其觩。束矢其搜。戎车孔博。徒御无斁。既克淮夷，孔淑不逆。式固尔犹，淮夷卒获。",
      "翩彼飞鸮，集于泮林。食我桑黮，怀我好音。憬彼淮夷，来献其琛。元龟象齿，大赂南金。"
    ]
  },
  {
    "title": "閟宫",
    "chapter": "鲁颂",
    "section": "駉之什",
    "content": [
      "閟宫有侐，实实枚枚。赫赫姜嫄，其德不回。上帝是依，无灾无害。",
      "弥月不迟，是生后稷。降之百福。黍稷重穋，稙稚菽麦。奄有下国，俾民稼穑。",
      "有稷有黍，有稻有秬。奄有下土，缵禹之绪。后稷之孙，实维大王。",
      "居岐之阳，实始剪商。至于文武，缵大王之绪，致天之届，于牧之野。",
      "无二无虞，上帝临女。敦商之旅，克咸厥功。王曰叔父，建尔元子，俾侯于鲁。",
      "大启尔宇，为周室辅。乃命鲁公，俾侯于东。锡之山川，土田附庸。",
      "周公之孙，庄公之子。龙旂承祀。六辔耳耳。春秋匪解，享祀不忒。",
      "皇皇后帝！皇祖后稷！享以骍牺，是飨是宜。降福既多，周公皇祖，亦其福女。",
      "秋而载尝，夏而楅衡，白牡骍刚。牺尊将将，毛炰胾羹。笾豆大房，万舞洋洋。",
      "孝孙有庆。俾尔炽而昌，俾尔寿而臧。保彼东方，鲁邦是尝。不亏不崩，不震不腾。",
      "三寿作朋，如冈如陵。公车千乘，朱英绿縢。二矛重弓。公徒三万，贝胄朱綅。",
      "烝徒增增，戎狄是膺，荆舒是惩，则莫我敢承！俾尔昌而炽，俾尔寿而富。",
      "黄发台背，寿胥与试。俾尔昌而大，俾尔耆而艾。万有千岁，眉寿无有害。",
      "泰山岩岩，鲁邦所詹。奄有龟蒙，遂荒大东。至于海邦，淮夷来同。",
      "莫不率从，鲁侯之功。保有凫绎，遂荒徐宅。至于海邦，淮夷蛮貊。",
      "及彼南夷，莫不率从。莫敢不诺，鲁侯是若。天锡公纯嘏，眉寿保鲁。",
      "居常与许，复周公之宇。鲁侯燕喜，令妻寿母。宜大夫庶士，邦国是有。",
      "既多受祉，黄发儿齿。徂徠之松，新甫之柏。是断是度，是寻是尺。",
      "松桷有舄，路寝孔硕，新庙奕奕。奚斯所作，孔曼且硕，万民是若。"
    ]
  },
  {
    "title": "那",
    "chapter": "商颂",
    "section": "那之什",
    "content": [
      "猗与那与！置我鞉鼓。奏鼓简简，衎我烈祖。汤孙奏假，绥我思成。",
      "鞉鼓渊渊，嘒嘒管声。既和且平，依我磬声。于赫汤孙！穆穆厥声。",
      "庸鼓有斁，万舞有奕。我有嘉客，亦不夷怿。自古在昔，先民有作。",
      "温恭朝夕，执事有恪，顾予烝尝，汤孙之将。"
    ]
  },
  {
    "title": "烈祖",
    "chapter": "商颂",
    "section": "那之什",
    "content": [
      "嗟嗟烈祖！有秩斯祜。申锡无疆，及尔斯所。既载清酤，赉我思成。",
      "亦有和羹，既戒既平。鬷假无言，时靡有争。绥我眉寿，黄耇无疆。",
      "约軧错衡，八鸾鸧鸧。以假以享，我受命溥将。自天降康，丰年穰穰。",
      "来假来飨，降福无疆。顾予烝尝，汤孙之将。"
    ]
  },
  {
    "title": "玄鸟",
    "chapter": "商颂",
    "section": "那之什",
    "content": [
      "天命玄鸟，降而生商，宅殷土芒芒。古帝命武汤，正域彼四方。",
      "方命厥后，奄有九有。商之先后，受命不殆，在武丁孙子。武丁孙子，武王靡不胜。",
      "龙旂十乘，大糦是承。邦畿千里，维民所止，肇域彼四海。",
      "四海来假，来假祁祁。景员维河。殷受命咸宜，百禄是何。"
    ]
  },
  {
    "title": "长发",
    "chapter": "商颂",
    "section": "那之什",
    "content": [
      "浚哲维商，长发其祥。洪水芒芒，禹敷下土方。外大国是疆，幅陨既长。有娀方将，帝立子生商。",
      "玄王桓拨，受小国是达，受大国是达。率履不越，遂视既发。相士烈烈。海外有截。",
      "帝命不违，至于汤齐。汤降不迟，圣敬日跻。昭假迟迟，上帝是祗，帝命式于九围。",
      "受小球大球，为下国缀旒，何天之休。不竞不絿，不刚不柔。敷政优优。百禄是遒。",
      "受小共大共，为下国骏厖。何天之龙，敷奏其勇。不震不动，不戁不竦，百禄是总。",
      "武王载旆，有虔秉钺。如火烈烈，则莫我敢曷。苞有三蘖，莫遂莫达。九有有截，韦顾既伐，昆吾夏桀。",
      "昔在中叶，有震且业。允也天子，降予卿士。实维阿衡，实左右商王。"
    ]
  },
  {
    "title": "殷武",
    "chapter": "商颂",
    "section": "那之什",
    "content": [
      "挞彼殷武，奋伐荆楚。深入其阻，裒荆之旅。有截其所，汤孙之绪。",
      "维女荆楚，居国南乡。昔有成汤，自彼氐羌，莫敢不来享，莫敢不来王。曰商是常。",
      "天命多辟，设都于禹之绩。岁事来辟，勿予祸适，稼穑匪解。",
      "天命降监，下民有严。不僭不滥，不敢怠遑。命于下国，封建厥福。",
      "商邑翼翼，四方之极。赫赫厥声，濯濯厥灵。寿考且宁，以保我后生。",
      "陟彼景山，松伯丸丸。是断是迁，方斫是虔。松桷有梴，旅楹有闲，寝成孔安。"
    ]
  }
]
