[
  {
    "rhythmic": "满宫花", 
    "notes": [
      "1.双衽--双袖。"
    ], 
    "paragraphs": [
      "雪霏霏，风凛凛，玉郎何处狂饮。", 
      "醉时想得纵风流，罗帐香帷鸳寝。", 
      "春朝秋夜思君甚，愁见绣屏孤枕。", 
      "少年何事负初心，泪滴缕金双衽。"
    ], 
    "author": "魏承班", 
    "title": "满宫花·雪霏霏"
  }, 
  {
    "rhythmic": "木兰花", 
    "notes": [
      "1.旖旎--繁盛。", 
      "2.一双--笑靥：笑时面颊上的酒窝。",
      "3.嚬--皱眉。",
      "4.香蕊--酒窝上涂点的装饰物。"
    ], 
    "paragraphs": [
      "小芙蓉，香旖旎，碧玉堂深清似水。", 
      "闭宝匣，掩金铺，倚屏拖袖愁如醉。", 
      "迟迟好景烟花媚，曲渚鸳鸯眠锦翅。", 
      "凝然愁望静相思，一双笑靥嚬香蕊。"
    ], 
    "author": "魏承班", 
    "title": "木兰花·小芙蓉"
  }, 
  {
    "rhythmic": "玉楼春", 
    "notes": [
      "1.横数扇--指打开数扇窗门。"
    ], 
    "paragraphs": [
      "寂寂画堂梁上燕，高卷翠帘横数扇。", 
      "一庭春色恼人来，满地落花红几片。", 
      "愁倚锦屏低雪面，泪滴绣罗金缕线。", 
      "好天凉月尽伤心，为是玉郎长不见。"
    ], 
    "author": "魏承班", 
    "title": "玉楼春·寂寂画堂梁上燕"
  }, 
  {
    "rhythmic": "玉楼春", 
    "notes": [
      "1.莺啭--形容歌声如莺鸣百啭。", 
      "2.声声--清迥：清远。遏行云：阻遏行云，比喻歌声响亮美妙。", 
      "3.寂寂--形容歌声响亮震动画梁上的尘土。", 
      "4.玉斝--玉爵。古代酒器。", 
      "5.促坐--接近而坐。", 
      "6.贯珠匀--珠玉成串均匀，比喻歌声圆润。"
    ], 
    "paragraphs": [
      "轻敛翠蛾呈皓齿，莺啭一枝花影里。", 
      "声声清迥遏行云，寂寂画梁尘暗起。", 
      "玉斝满斟情未已，促坐王孙公子醉。", 
      "春风筵上贯珠匀，艳色韶颜娇旖旎。"
    ], 
    "author": "魏承班", 
    "title": "玉楼春·轻敛翠蛾呈皓齿"
  }, 
  {
    "rhythmic": "诉衷情", 
    "notes": [
      "1.层城--古代传说昆仑山有层城九重，为大帝所居。这里比喻相隔遥远。"
    ], 
    "paragraphs": [
      "高歌宴罢月初盈，诗情引恨情。", 
      "烟露冷，水流轻，思想梦难成。", 
      "罗帐袅香平，恨频生。", 
      "思君无计睡还醒，隔层城。"
    ], 
    "author": "魏承班", 
    "title": "诉衷情·高歌宴罢月初盈"
  }, 
  {
    "rhythmic": "诉衷情", 
    "notes": [
      "1.锦绣开--这里指锦绣帘开。", 
      "2.语檀偎--亲昵而语。檀：即檀口，浅红的嘴唇。"
    ], 
    "paragraphs": [
      "春深花簇小楼台，风飘锦绣开。", 
      "新睡觉，步香阶，山枕印红腮。", 
      "鬓乱坠金钗，语檀偎。", 
      "临行执手重重嘱，几千回。"
    ], 
    "author": "魏承班", 
    "title": "诉衷情·春深花簇小楼台"
  }, 
  {
    "rhythmic": "诉衷情", 
    "notes": [
      "1.筠簟--竹席。"
    ], 
    "paragraphs": [
      "银汉云晴玉漏长，蛩声悄画堂。", 
      "筠簟冷，碧窗凉，红蜡泪飘香。", 
      "皓月泻寒光，割人肠。", 
      "那堪独自步池塘，对鸳鸯。"
    ], 
    "author": "魏承班", 
    "title": "诉衷情·银汉云晴玉漏长"
  }, 
  {
    "rhythmic": "诉衷情", 
    "notes": [
      "1.金风--秋风。", 
      "2.何赊--何多。", 
      "3.吴娃--吴地美女 。"
    ], 
    "paragraphs": [
      "金风轻透碧窗纱，银釭焰影斜。", 
      "倚枕卧，恨何赊，山掩小屏霞。", 
      "云雨别吴娃，想容华。", 
      "梦成几度绕天涯，到君家。"
    ], 
    "author": "魏承班", 
    "title": "诉衷情·金风轻透碧窗纱"
  }, 
  {
    "rhythmic": "诉衷情", 
    "notes": [
      "1.脸红绡--脸色红润如薄绸。", 
      "2.星靥--脸上的酒窝。", 
      "3.玉珰---玉耳珰。"
    ], 
    "paragraphs": [
      "春情满眼脸红绡，娇妒索人饶。", 
      "星靥小，玉珰摇，几共醉春朝。", 
      "别后忆纤腰，梦魂劳。", 
      "如今风叶又萧萧，恨迢迢。"
    ], 
    "author": "魏承班", 
    "title": "诉衷情·春情满眼脸红绡"
  }, 
  {
    "rhythmic": "生查子", 
    "notes": [
      "1.薰风--和风，初夏时的东南风。", 
      "2.黄金缕--衣上饰物。"
    ], 
    "paragraphs": [
      "烟雨晚晴天，零落花无语。", 
      "难话此时心，梁燕双来去。", 
      "琴韵对薰风，有恨和情抚。", 
      "肠断断弦频，泪滴黄金缕。"
    ], 
    "author": "魏承班", 
    "title": "生查子·烟雨晚晴天"
  }, 
  {
    "rhythmic": "生查子", 
    "notes": [], 
    "paragraphs": [
      "寂寞画堂空，深夜垂罗幕。", 
      "灯暗锦屏欹，月冷珠帘薄。", 
      "愁恨梦难成，何处贪欢乐。", 
      "看看又春来，还是长萧索。"
    ], 
    "author": "魏承班", 
    "title": "生查子·寂寞画堂空"
  }, 
  {
    "rhythmic": "黄钟乐", 
    "notes": [
      "1.浑似--全似。", 
      "2.论心--谈心。", 
      "3.锦江 --四川成都市南河，源自灌县岷江 。"
    ], 
    "paragraphs": [
      "池塘烟暖草萋萋。", 
      "惆怅闲宵，含恨愁坐，思堪迷。", 
      "遥想玉人情事远，音容浑似隔桃溪。", 
      "偏记同欢秋月低，帘外论心，花畔和醉，暗相携。", 
      "何事春来君不见，梦魂长在锦江西。"
    ], 
    "author": "魏承班", 
    "title": "黄钟乐·池塘烟暖草萋萋"
  }, 
  {
    "rhythmic": "渔歌子", 
    "notes": [
      "1.蛟绡--鲛绡：即鲛绡，相传为鲛人所织的绡。雾縠：如薄雾的轻纱。香雪：形容人的肌肤美白。", 
      "2.容易别--草草别。"
    ], 
    "paragraphs": [
      "柳如眉，云似发。", 
      "姣绡雾縠笼香雪。", 
      "梦魂惊，钟漏歇，窗外晓莺残月。", 
      "几多情，无处说，落花飞絮清明节。", 
      "少年郎，容易别，一去音书断绝。"
    ], 
    "author": "魏承班", 
    "title": "渔歌子·柳如眉"
  }, 
  {
    "rhythmic": "临江仙", 
    "notes": [
      "1.翠华--咏蜀国灭亡事。翠华：指蜀后主的仪仗。"
    ], 
    "paragraphs": [
      "金锁重门荒苑静，绮窗愁对秋空。", 
      "翠华一去寂无踪，玉楼歌吹，声断已随风。", 
      "烟月不知人事改，夜阑还照深宫。", 
      "藕花相向野塘中，暗伤亡国，清露泣香红。"
    ], 
    "author": "鹿虔扆", 
    "title": "临江仙·金锁重门荒苑静"
  }, 
  {
    "rhythmic": "临江仙", 
    "notes": [
      "1.无赖--无奈。", 
      "2.约砌--沿着台阶。", 
      "3.莲凋--莲凋月惨：如莲花凋谢，如月色惨淡，形容仪容。仪形：容仪形体。"
    ], 
    "paragraphs": [
      "无赖晓莺惊梦断，起来残醉初醒。", 
      "映窗丝柳袅烟青，翠帘慵卷，约砌杏花零。", 
      "一自玉郎游冶去，莲凋月惨仪形。", 
      "暮天微雨洒闲庭，手挼裙带，无语倚云屏。"
    ], 
    "author": "鹿虔扆", 
    "title": "临江仙·无赖晓莺惊梦断"
  }, 
  {
    "rhythmic": "女冠子", 
    "notes": [
      "1.凤楼--凤楼：妇女居处。此处指女道士居处。琪树：树名。垂条如柳，结子如碧珠。", 
      "2.信莫寻--料想无法寻找。", 
      "3.迥--远。"
    ], 
    "paragraphs": [
      "凤楼琪树，惆怅刘郎一去，正春深。", 
      "洞里愁空结，人间信莫寻。", 
      "竹疏斋殿迥，松密醮坛陰。", 
      "倚云低首望，可知心。"
    ], 
    "author": "鹿虔扆", 
    "title": "女冠子·凤楼琪树"
  }, 
  {
    "rhythmic": "女冠子", 
    "notes": [
      "1.步虚坛--道士诵经坛。", 
      "2.绛节霓旌--这里指坛上招神的彩旗。", 
      "3.蟾影--月光。", 
      "4.霜简--此处指道士招神的符。", 
      "5.羽衣--道士服饰。"
    ], 
    "paragraphs": [
      "步虚坛上，绛节霓旌相向，引真仙。", 
      "玉佩摇蟾影，金炉袅麝烟。", 
      "露浓霜简湿，风紧羽衣偏。", 
      "欲留难得住，却归天。"
    ], 
    "author": "鹿虔扆", 
    "title": "女冠子·步虚坛上"
  }, 
  {
    "rhythmic": "思越人", 
    "notes": [
      "1.双带--绣窠：此处指双带上的彩绣花团 。锦荐：锦席。盘锦荐：曲折置于于锦席上。", 
      "2.拥鬟--黑色的鬟发。"
    ], 
    "paragraphs": [
      "翠屏欹，银烛背，漏残清夜迢迢。", 
      "双带绣窠盘锦荐，泪浸花暗香消。", 
      "珊瑚枕腻鸦鬟乱，玉纤慵整云散。", 
      "若是适来新梦见，离肠怎不千断。"
    ], 
    "author": "鹿虔扆", 
    "title": "思越人·翠屏欹"
  }, 
  {
    "rhythmic": "虞美人", 
    "notes": [
      "1.水纹--席上的纹。",
      "2.九疑--九嶷，山名。此处指屏上所画。"
    ], 
    "paragraphs": [
      "卷荷香淡浮烟渚，绿嫩擎新雨。", 
      "绣窗疏透晓风情，象床珍簟冷光轻，水纹平。", 
      "九疑黛色屏斜掩，枕上眉心敛。", 
      "不堪相望病将成，钿昏檀粉泪纵横，不胜情。"
    ], 
    "author": "鹿虔扆", 
    "title": "虞美人·卷荷香淡浮烟渚"
  }, 
  {
    "rhythmic": "虞美人", 
    "notes": [
      "1.粉融--形容美人脸如莲花绽开。", 
      "2.脸动--双波：眼波。慢：漫，随便。", 
      "3.小鱼衔玉--指鱼形玉制钗饰。", 
      "4.偷期--暗自约会。"
    ], 
    "paragraphs": [
      "粉融红腻莲房绽，脸动双波慢。", 
      "小鱼衔玉鬓钗横，石榴裙染象纱轻，转娉婷。", 
      "偷期锦浪荷深处，一梦云兼雨。", 
      "臂留檀印齿痕香，深秋不寐漏初长，尽思量。"
    ], 
    "author": "阎选", 
    "title": "虞美人·粉融红腻莲房绽"
  }, 
  {
    "rhythmic": "虞美人", 
    "notes": [
      "1.楚腰--楚腰：细腰。蛴领：洁白的颈。香玉：形容肌肤柔美。", 
      "2.月蛾星眼--眉弯如月，眼亮如星。"
    ], 
    "paragraphs": [
      "楚腰蛴领团香玉，鬓叠深深绿。", 
      "月蛾星眼笑微嚬，柳妖桃艳不胜春，晚妆匀。", 
      "水纹簟青纱帐，雾罩秋波上。", 
      "一枝娇卧醉芙蓉，袅宵不得与君同，恨忡忡。"
    ], 
    "author": "阎选", 
    "title": "虞美人·楚腰蛴领团香玉"
  }, 
  {
    "rhythmic": "临江仙", 
    "notes": [
      "1.逗--逗留。", 
      "2.物华--自然景色。", 
      "3.不逢--用宋玉《高唐赋》序中楚襄王梦神女事。", 
      "4.珠缀--露珠连缀。"
    ], 
    "paragraphs": [
      "雨停荷芰逗浓香，岸边蝉噪垂杨。", 
      "物华空有旧池塘，不逢仙子，何处梦襄王。", 
      "珍簟对欹鸳枕冷，此来尘暗凄凉。", 
      "欲凭危槛恨偏长，藕花珠缀，犹似汗凝妆。"
    ], 
    "author": "阎选", 
    "title": "临江仙·雨停荷芰逗浓香"
  }, 
  {
    "rhythmic": "临江仙", 
    "notes": [
      "1.十二高峰--指巫山十二峰。", 
      "2.宝衣--用宋玉《高唐赋》序中巫山神女旦为朝云，暮为行雨”事。", 
      "3.楚王--用楚襄王梦神女事。"
    ], 
    "paragraphs": [
      "十二高峰天外寒，竹梢轻拂仙坛。", 
      "宝衣行雨在云端，画帘深殿，香雾冷风残。", 
      "欲问楚王何处去？翠屏犹掩金鸾。", 
      "猿啼明月照空滩，孤舟行客，惊梦亦艰难。"
    ], 
    "author": "阎选", 
    "title": "临江仙·十二高峰天外寒"
  }, 
  {
    "rhythmic": "浣溪沙", 
    "notes": [
      "1.刘阮--指刘晨、阮肇采药遇仙女事。信非：诚非。", 
      "2.东邻--代指美女 。典出司马相如《美人赋》：臣之东邻，有一女子”。"
    ], 
    "paragraphs": [
      "寂寞流苏冷绣茵，倚屏山枕惹香尘，小庭花露泣浓香。", 
      "刘阮信非仙洞客，嫦娥终是月中人，此生无路访东邻。"
    ], 
    "author": "阎选", 
    "title": "浣溪沙·寂寞流苏冷绣茵"
  }, 
  {
    "rhythmic": "八拍蛮", 
    "notes": [
      "1.行行坐坐--行坐不安。"
    ], 
    "paragraphs": [
      "云锁嫩黄烟柳细，风吹红蒂雪梅残。", 
      "光景不胜闺阁恨，行行坐坐黛眉攒。"
    ], 
    "author": "阎选", 
    "title": "八拍蛮·云锁嫩黄烟柳细"
  }, 
  {
    "rhythmic": "八拍蛮", 
    "notes": [
      "1.缘底事--缘何事。", 
      "2.推道--推说。"
    ], 
    "paragraphs": [
      "愁锁黛眉烟易惨，泪飘红脸粉难匀。", 
      "憔悴不知缘底事，遇人推道不宜春。"
    ], 
    "author": "阎选", 
    "title": "八拍蛮·愁锁黛眉烟易惨"
  }, 
  {
    "rhythmic": "河传", 
    "notes": [
      "1.妖姬--妖艳的女子。", 
      "2.双玉--双泪。"
    ], 
    "paragraphs": [
      "秋雨，秋雨，无昼无夜，滴滴霏霏。", 
      "暗灯凉簟怨分离，妖姬，不胜悲。", 
      "西风稍急喧窗竹，停又续，腻脸悬双玉。", 
      "几回邀约雁来时，违期，雁归，人不归。"
    ], 
    "author": "阎选", 
    "title": "河传·秋雨"
  }, 
  {
    "rhythmic": "临江仙", 
    "notes": [
      "1.一番--一度。", 
      "2.萧娘--女子的泛称。"
    ], 
    "paragraphs": [
      "一番荷芰生池沼，槛前风送馨香。", 
      "昔年于此伴萧娘，相偎伫立，牵惹叙衷肠。", 
      "时逞笑容无限态，还如菡萏争芳。", 
      "别来虚遣思悠飏，慵窥往事，金锁小兰房。"
    ], 
    "author": "尹鹗 六首", 
    "title": "临江仙·一番荷芰生池沼"
  }, 
  {
    "rhythmic": "临江仙", 
    "notes": [
      "1.等闲--无端。", 
      "2.逡巡--逡巡：顷刻，不一会。觉后：醒来后。", 
      "3.特地--特别。"
    ], 
    "paragraphs": [
      "深秋寒夜银河静，月明深院中庭。", 
      "西窗幽梦等闲成，逡巡觉后，特地恨难平。", 
      "红烛半消残焰短，依稀暗背银屏。", 
      "枕前何事最伤情，梧桐叶上，点点露珠零。"
    ], 
    "author": "尹鹗 六首", 
    "title": "临江仙·深秋寒夜银河静"
  }, 
  {
    "rhythmic": "满宫花", 
    "notes": [
      "1.帝子--此处指蜀宫妃子。", 
      "2.三岛--仙境，即三神山。"
    ], 
    "paragraphs": [
      "月沉沉，人悄悄，一炷后庭香袅。", 
      "风流帝子不归来，满地禁花慵扫。", 
      "离恨多，相见少，何处醉迷三岛。", 
      "漏清宫树子规啼，愁锁碧窗春晓。"
    ], 
    "author": "尹鹗 六首", 
    "title": "满宫花·月沉沉"
  }, 
  {
    "rhythmic": "杏园芳", 
    "notes": [
      "1.娉婷--姿态美好。", 
      "2.终朝--终日。", 
      "3.隔层城--隔仙境，比喻难相见。"
    ], 
    "paragraphs": [
      "严妆嫩脸花明，教人见了关情。", 
      "含羞举步越罗轻，称娉婷。", 
      "终朝咫尺窥香阁，迢遥似隔层城。", 
      "何时休遣梦相萦，入云屏。"
    ], 
    "author": "尹鹗 六首", 
    "title": "杏园芳·严妆嫩脸花明"
  }, 
  {
    "rhythmic": "醉公子", 
    "notes": [
      "1.藓砌--有苔藓的台阶.", 
      "2.戟门--显贵家的门、门前立戟，故称。", 
      "3.绣袂--代指女子。", 
      "4.檀痕--唇红的痕迹。"
    ], 
    "paragraphs": [
      "暮烟笼藓砌，戟门犹未闭。", 
      "尽日醉寻春，归来月满身。", 
      "离鞍偎绣袂，坠巾花乱缀。", 
      "何处恼佳人，檀痕衣上新。"
    ], 
    "author": "尹鹗 六首", 
    "title": "醉公子·暮烟笼藓砌"
  }, 
  {
    "rhythmic": "菩萨蛮", 
    "notes": [
      "1.荒唐--行为放荡。"
    ], 
    "paragraphs": [
      "陇云暗合秋天白，俯窗独坐窥烟陌。", 
      "楼际角重吹，黄昏方醉归。", 
      "荒唐难共语，明日还应去。", 
      "上马出门时，金鞭莫与伊。"
    ], 
    "author": "尹鹗 六首", 
    "title": "菩萨蛮·陇云暗合秋天白"
  }, 
  {
    "rhythmic": "浣溪沙", 
    "notes": [], 
    "paragraphs": [
      "春暮黄莺下砌前，水晶帘影露珠悬，绮霞低映晚晴天。", 
      "弱柳万条垂翠带，残红落地碎香钿，蕙风飘荡散轻烟。"
    ], 
    "author": "毛熙震", 
    "title": "浣溪沙·春暮黄莺下砌前"
  }, 
  {
    "rhythmic": "浣溪沙", 
    "notes": [
      "1.十二晚峰--巫山十二峰。"
    ], 
    "paragraphs": [
      "花榭香红烟景迷，满庭芳草绿萋萋，金铺闲掩绣帘低。", 
      "紫燕一双娇语碎，翠屏十二晚峰齐，梦魂消散醉空闺。"
    ], 
    "author": "毛熙震", 
    "title": "浣溪沙·花榭香红烟景迷"
  }, 
  {
    "rhythmic": "浣溪沙", 
    "notes": [
      "1.急--紧。"
    ], 
    "paragraphs": [
      "晚起红房醉欲消，绿鬟云散袅金翘，雪香花语不胜娇。", 
      "好是向人柔弱处，玉纤时急绣裙腰，春心牵惹转无聊。"
    ], 
    "author": "毛熙震", 
    "title": "浣溪沙·晚起红房醉欲消"
  }, 
  {
    "rhythmic": "浣溪沙", 
    "notes": [
      "1.抹酥胸--即抹胸，胸间小衣。"
    ], 
    "paragraphs": [
      "一只横钗坠髻丛，静眠珍簟起来慵，绣罗红嫩抹酥胸。", 
      "羞敛细蛾魂暗断，困迷无语思犹浓，小屏香霭碧山重。"
    ], 
    "author": "毛熙震", 
    "title": "浣溪沙·一只横钗坠髻丛"
  }, 
  {
    "rhythmic": "浣溪沙", 
    "notes": [
      "1.满身裛--裛：熏染。",
      "2.瑞龙香--龙脑香。", 
      "3.艳梅妆--即梅花妆。参见卷第四牛峤《酒泉子》注2。", 
      "4.婉约--娇羞的样子。"
    ], 
    "paragraphs": [
      "云薄罗裙绶带长，满身新裛瑞龙香，翠钿斜映艳梅妆。", 
      "佯不觑人空婉约，笑和娇语太猖狂，忍教牵恨暗形相。"
    ], 
    "author": "毛熙震", 
    "title": "浣溪沙·云薄罗裙绶带长"
  }, 
  {
    "rhythmic": "浣溪沙", 
    "notes": [
      "1.捧心--双手抱着胸口。用西施捧心典故。", 
      "2.乖--背离。"
    ], 
    "paragraphs": [
      "碧玉冠轻袅燕钗，捧心无语步香阶，缓移弓底绣罗鞋。", 
      "暗想欢娱何计好，岂堪期约有时乖，日高深院正忘怀。"
    ], 
    "author": "毛熙震", 
    "title": "浣溪沙·碧玉冠轻袅燕钗"
  }, 
  {
    "rhythmic": "浣溪沙", 
    "notes": [
      "1.绣茵--绣褥。", 
      "2.象梳--象牙梳。"
    ], 
    "paragraphs": [
      "半醉凝情卧绣茵，睡容无力卸罗裙，玉笼鹦鹉厌听闻。", 
      "慵整落钗金翡翠，象梳欹鬓月生云，锦屏销幌麝烟熏。"
    ], 
    "author": "毛熙震", 
    "title": "浣溪沙·半醉凝情卧绣茵"
  }, 
  {
    "rhythmic": "临江仙", 
    "notes": [
      "1.南齐--南齐天子：南齐废帝东昏侯。宠 婵娟：贪恋女色。", 
      "2.潘妃--东昏侯妃子。", 
      "3.椒房兰洞--此代指奢华的居处。", 
      "4.步金莲--《南齐书》载：东昏侯凿地为金莲花，使潘妃行其上，曰：“此步步生莲华也”。", 
      "5.妖君倾国--媚惑国君，使国家倾覆。"
    ], 
    "paragraphs": [
      "南齐天子宠婵娟，六宫罗绮三千。", 
      "潘妃娇艳独芳妍，椒房兰洞，云雨降神仙。", 
      "纵态迷欢心不足，风流可惜当年。", 
      "纤腰婉约步金莲，妖君倾国，犹自至今传。"
    ], 
    "author": "毛熙震", 
    "title": "临江仙·南齐天子宠婵娟"
  }, 
  {
    "rhythmic": "临江仙", 
    "notes": ["1.眠玉--指美人睡态。"], 
    "paragraphs": [
      "幽闺欲曙闻莺啭，红窗月影微明。", 
      "好风频谢落花声，隔帷残烛，犹照绮屏筝。", 
      "绣被锦茵眠玉暖，炷香斜袅烟轻。", 
      "淡蛾羞敛不胜情，暗思闲梦，何处逐云行。"
    ], 
    "author": "毛熙震", 
    "title": "临江仙·幽闺欲曙闻莺啭"
  }, 
  {
    "rhythmic": "更漏子", 
    "notes": [
      "1.玉钩--弯月。"
    ], 
    "paragraphs": [
      "秋色清，河影淡，深户烛寒光暗。", 
      "绡幌碧，锦衾红，博山香炷融。", 
      "更漏咽，蛩鸣切，满院霜华如雪。", 
      "新月上，薄云收，映帘悬玉钩。"
    ], 
    "author": "毛熙震", 
    "title": "更漏子·秋色清"
  }, 
  {
    "rhythmic": "更漏子", 
    "notes": [
      "1.初永--初长。天初转长。", 
      "2.窃香--指男女偷情 。用晋贾充之女以奇香私赠韩寿事。"
    ], 
    "paragraphs": [
      "烟月寒，秋夜静，漏转金壶初永。", 
      "罗幕下，绣屏空，灯花结碎红。", 
      "人悄悄，愁无了，思梦不成难晓。", 
      "长忆得，与郎期，窃香私语时。"
    ], 
    "author": "毛熙震", 
    "title": "更漏子·烟月寒"
  }, 
  {
    "rhythmic": "女冠子", 
    "notes": [
      "1.迟日--春日。", 
      "2.玉叶--女冠头上所属物。", 
      "3.霓袖--彩袖。", 
      "4.吹箫侣--用弄玉和萧史事。"
    ], 
    "paragraphs": [
      "碧桃红杏，迟日媚笼光影，彩霞深。", 
      "香暖熏莺语，风清引鹤音。", 
      "翠鬟冠玉叶，霓袖捧瑶琴。", 
      "应共吹箫侣，暗相寻。"
    ], 
    "author": "毛熙震", 
    "title": "女冠子·碧桃红杏"
  }, 
  {
    "rhythmic": "女冠子", 
    "notes": [
      "1.修娥--修娥：长眉。慢脸：美丽的脸。慢：通曼”。", 
      "2.檀心--红唇。", 
      "3.小山妆--发髻高耸如小山。"
    ], 
    "paragraphs": [
      "修蛾慢脸，不语檀心一点，小山妆。", 
      "蝉鬓低含绿，罗衣淡拂黄。", 
      "闷来深院里，闲步落花傍。", 
      "纤手轻轻整，玉炉香。"
    ], 
    "author": "毛熙震", 
    "title": "女冠子·修蛾慢脸"
  }, 
  {
    "rhythmic": "清平乐", 
    "notes": [], 
    "paragraphs": [
      "春光欲暮，寂寞闲庭户。", 
      "粉蝶双双穿槛舞，帘卷晚天疏雨。", 
      "含愁独倚闺帷，玉炉烟断香微。", 
      "正是销魂时节，东风满树花飞。"
    ], 
    "author": "毛熙震", 
    "title": "清平乐·春光欲暮"
  }, 
  {
    "rhythmic": "南歌子", 
    "notes": [
      "1.腻香--腻香红玉：香润红腻的肌肤。茜罗：绛色丝罗。"
    ], 
    "paragraphs": [
      "远山愁黛眉，横波慢脸明，腻香红玉茜罗轻。", 
      "深院晚堂人静，理银筝。", 
      "鬓动行云影，裙遮点屐声，娇羞爱问曲中名。", 
      "杨柳杏花时节，几多情？"
    ], 
    "author": "毛熙震", 
    "title": "南歌子·远山愁黛眉"
  }, 
  {
    "rhythmic": "南歌子", 
    "notes": [
      "1.为云女--用宋玉《高唐赋》序中巫山神女事。比喻所思美女 。", 
      "2.傅粉郎--魏何晏面白，魏明帝怀疑他傅粉。此处指情郎。", 
      "3.髻慢--发髻乱。"
    ], 
    "paragraphs": [
      "惹恨还添恨，牵肠即断肠。", 
      "凝情不语一枝芳，独映画帘闲立，绣衣香。", 
      "暗想为云女，应怜傅粉郎。", 
      "晚来轻步出闺房，髻慢钗横无力，纵猖狂。"
    ], 
    "author": "毛熙震", 
    "title": "南歌子·惹恨还添恨"
  }
]
