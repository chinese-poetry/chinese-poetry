{
  "title": "朱子家训",
  "author": "朱柏庐",
  "paragraphs": [
    "黎明即起，洒扫庭除，要内外整洁；",
    "既昏便息，关锁门户，必亲自检点。",
    "一粥一饭，当思来处不易；",
    "半丝半缕，恒念物力维艰。",
    "宜未雨而绸缪，毋临渴而掘井。",
    "自奉必须俭约，宴客切勿流连。",
    "器具质而洁，瓦缶胜金玉；",
    "饮食约而精，园蔬愈珍馐。",
    "勿营华屋，勿谋良田。",
    "三姑六婆，实淫盗之媒；",
    "婢美妾娇，非闺房之福。",
    "僮仆勿用俊美，妻妾切忌艳装。",
    "祖宗虽远，祭祀不可不诚；",
    "子孙虽愚，经书不可不读。",
    "居身务期质朴，教子要有义方。",
    "勿贪意外之财，勿饮过量之酒。",
    "与肩挑贸易，毋占便宜；",
    "见贫苦亲邻，须加温卹。",
    "刻薄成家，理无久享；",
    "伦常乖舛，立见消亡。",
    "兄弟叔侄，需分多润寡；",
    "长幼内外，宜法肃辞严。",
    "听妇言乖骨肉，岂是丈夫？",
    "重资财薄父母，不成人子。",
    "嫁女择佳婿，毋索重聘；",
    "娶媳求淑女，勿计厚奁。",
    "见富贵而生谄容者最可耻；",
    "遇贫穷而作骄态者贱莫甚。",
    "居家戒争讼，讼则终凶；",
    "处世戒多言，言多必失。",
    "勿恃势力而凌逼孤寡，毋贪口腹而恣杀生禽。",
    "乖僻自是，悔误必多；",
    "颓惰自甘，家道难成。",
    "狎昵恶少，久必受其累；",
    "屈志老成，急则可相依。",
    "轻听发言，安知非人之谮诉，当忍耐三思；",
    "因事相争，焉知非我之不是，需平心暗想。",
    "施惠无念，受恩莫忘。",
    "凡事当留余地，得意不宜再往。",
    "人有喜庆，不可生嫉妒心；",
    "人有祸患，不可生喜幸心。",
    "善欲人见，不是真善；",
    "恶恐人知，便是大恶。",
    "见色而起淫心，报在妻女；",
    "匿怨而用暗箭，祸延子孙。",
    "家门和顺，虽饔飧不继，亦有余欢；",
    "国课早完，即囊橐无余，自得至乐。",
    "读书志在圣贤，非徒科第；",
    "为官心存君国，岂计身家？",
    "守分安命，顺时听天。",
    "为人若此，庶乎近焉。"
  ]
}
