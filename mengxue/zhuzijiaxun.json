{
  "title": "朱子家訓",
  "author": "朱柏廬",
  "paragraphs": [
    "黎明即起，灑掃庭除，要內外整潔；",
    "既昏便息，關鎖門戶，必親自檢點。",
    "一粥一飯，當思來處不易；",
    "半絲半縷，恆念物力維艱。",
    "宜未雨而綢繆，毋臨渴而掘井。",
    "自奉必須儉約，宴客切勿流連。",
    "器具質而潔，瓦缶勝金玉；",
    "飲食約而精，園蔬愈珍饈。",
    "勿營華屋，勿謀良田。",
    "三姑六婆，實淫盜之媒；",
    "婢美妾嬌，非閨房之福。",
    "僮僕勿用俊美，妻妾切忌艷裝。",
    "祖宗雖遠，祭祀不可不誠；",
    "子孫雖愚，經書不可不讀。",
    "居身務期質樸，教子要有義方。",
    "勿貪意外之財，勿飲過量之酒。",
    "與肩挑貿易，毋佔便宜；",
    "見貧苦親鄰，須加溫卹。",
    "刻薄成家，理無久享；",
    "倫常乖舛，立見消亡。",
    "兄弟叔侄，需分多潤寡；",
    "長幼內外，宜法肅辭嚴。",
    "聽婦言乖骨肉，豈是丈夫？",
    "重資財薄父母，不成人子。",
    "嫁女擇佳婿，毋索重聘；",
    "娶媳求淑女，勿計厚奩。",
    "見富貴而生諂容者最可恥；",
    "遇貧窮而作驕態者賤莫甚。",
    "居家戒爭訟，訟則終兇；",
    "處世戒多言，言多必失。",
    "勿恃勢力而凌逼孤寡，毋貪口腹而恣殺生禽。",
    "乖僻自是，悔誤必多；",
    "頹惰自甘，家道難成。",
    "狎昵惡少，久必受其累；",
    "屈志老成，急則可相依。",
    "輕聽發言，安知非人之譖訴，當忍耐三思；",
    "因事相爭，焉知非我之不是，需平心暗想。",
    "施惠無念，受恩莫忘。",
    "凡事當留餘地，得意不宜再往。",
    "人有喜慶，不可生嫉妒心；",
    "人有禍患，不可生喜幸心。",
    "善欲人見，不是真善；",
    "惡恐人知，便是大惡。",
    "見色而起淫心，報在妻女；",
    "匿怨而用暗箭，禍延子孫。",
    "家門和順，雖饔飧不繼，亦有餘歡；",
    "國課早完，即囊橐無餘，自得至樂。",
    "讀書志在聖賢，非徒科第；",
    "為官心存君國，豈計身家？",
    "守分安命，順時聽天。",
    "為人若此，庶乎近焉。"
  ]
}
