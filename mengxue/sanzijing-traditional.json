{
	"title": "三字经",
	"author": "王应麟",
	"tags": "传统版",
	"paragraphs": [
		"人之初，性本善，性相近，习相远。",
		"茍不教，性乃迁，教之道，贵以专。",
		"昔孟母，择邻处，子不学，断机杼。",
		"窦燕山，有义方，教五子，名俱扬。",
		"养不教，父之过，教不严，师之惰。",
		"子不学，非所宜，幼不学，老何为？",
		"玉不琢，不成器，人不学，不知义。",
		"为人子，方少时，亲师友，习礼仪。",
		"香九龄，能温席，孝于亲，所当执。",
		"融四岁，能让梨，弟于长，宜先知。",
		"首孝弟，次见闻，知某数，识某文。",
		"一而十，十而百，百而千，千而万。",
		"三才者，天地人，三光者，日月星。",
		"三纲者，君臣义，父子亲，夫妇顺。",
		"曰春夏，曰秋冬，此四时，运不穷。",
		"曰南北，曰西东，此四方，应乎中。",
		"曰水火，木金土，此五行，本乎数。",
		"曰仁义，礼智信，此五常，不容紊。",
		"稻粱菽，麦黍稷，此六谷，人所食。",
		"马牛羊，鸡犬豕，此六畜，人所饲。",
		"曰喜怒，曰哀惧，爱恶欲，七情具。",
		"匏土革，木石金，丝与竹，乃八音。",
		"高曾祖，父而身，身而子，子而孙。",
		"自子孙，至玄曾，乃九族，人之伦。",
		"父子恩，夫妇从，兄则友，弟则恭。",
		"长幼序，友与朋，君则敬，臣则忠。",
		"此十义，人所同。",
		"凡训蒙，须讲究，祥训诂，明句读。",
		"为学者，必有初，小学终，至四书。",
		"论语者，二十篇，群弟子，记善言。",
		"孟子者，七篇止，讲道德，说仁义。",
		"作中庸，子思笔，中不偏，庸不易。",
		"作大学，乃曾子，自脩齐，至平治。",
		"孝经通，四书熟，如六经，始可读。",
		"诗书易，礼春秋，号六经，当讲求。",
		"有连山，有归藏，有周易，三易祥。",
		"有典谟，有训诰，有誓命，书之奥。",
		"我周公，作周礼，著六官，存治体。",
		"大小戴，注礼记，述圣言，礼乐备。",
		"曰国风，曰雅颂，号四诗，当讽咏。",
		"诗既亡，春秋作，寓褒贬，别善恶。",
		"三传者，有公羊，有左氏，有谷梁。",
		"经既明，方读子，撮其要，记其事。",
		"五子者，有荀扬，文中子，及老庄。",
		"经子通，读诸史，考世系，知终始。",
		"自羲农，至黄帝，号三皇，居上世。",
		"唐有虞，号二帝，相揖逊，称盛世。",
		"夏有禹，商有汤，周文武，称三王。",
		"夏传子，家天下，四百载，迁夏社。",
		"汤伐夏，国号商，六百载，至纣亡。",
		"周武王，始诛纣，八百载，最长久。",
		"周撤东，王纲坠，逞干戈，尚游说。",
		"始春秋，终战国，五霸强，七雄出。",
		"嬴秦氏，始兼并，传二世，楚汉争。",
		"高祖兴，汉业建，至孝平，王莽篡。",
		"光武兴，为东汉，四百年，终于献。",
		"魏蜀吴，争汉鼎，号三国，迄两晋。",
		"宋齐继，梁陈承，为南朝，都金陵。",
		"北元魏，分东西，宇文周，与高齐。",
		"迨至隋，一土宇，不再传，失统绪。",
		"唐高祖，起义师，除隋乱，创国基。",
		"二十传，三百载，梁灭之，国乃改。",
		"梁唐晋，及汉周，称五代，皆有由。",
		"炎宋兴，受周禅，十八传，南北混。",
		"辽与金，皆称帝，元灭金，绝宋世。",
		"莅中国，兼戎狄，九十年，国祚废。",
		"太祖兴，国大明，号洪武，都金陵。",
		"迨成祖，迁燕京，十七世，至崇祯。",
		"权阉肆，寇如林，至李闯，神器焚。",
		"清太祖，膺景命，靖四方，克大定。",
		"廿一史，全在兹，载治乱，知兴衰。",
		"读史者，考实录，通古今，若亲目。",
		"口而诵，心而惟，朝于斯，夕于斯。",
		"昔仲尼，师项橐，古圣贤，尚勤学。",
		"赵中令，读鲁论，彼既仕，学且勤。",
		"披蒲编，削竹简，彼无书，且知勉。",
		"头悬梁，锥刺股，彼不教，自勤苦。",
		"如囊萤，如映雪，家虽贫，学不辍。",
		"如负薪，如挂角，身虽劳，犹苦卓。",
		"苏老泉，二十七，始发奋，读书籍。",
		"彼既老，犹悔迟，尔小生，宜早思。",
		"若梁灏，八十二，对大廷，魁多士。",
		"彼既成，众称异，尔小生，宜立志。",
		"莹八岁，能咏诗，泌七岁，能赋碁。",
		"彼颖悟，人称奇，尔幼学，当效之。",
		"蔡文姬，能辨琴，谢道韫，能咏吟。",
		"彼女子，且聪敏，尔男子，当自警。",
		"唐刘晏，方七岁，举神童，作正字。",
		"彼虽幼，身已仕，尔幼学，勉而致。",
		"有为者，亦若是。",
		"犬守夜，鸡司晨，茍不学，曷为人？",
		"蚕吐丝，蜂酿蜜，人不学，不如物。",
		"幼而学，壮而行，上致君，下泽民。",
		"扬名声，显父母，光于前，裕于后。",
		"人遗子，金满籯，我教子，惟一经。",
		"勤有功，戏无益，戒之哉，宜勉力。"
	]
}
