{
  "title": "增廣賢文",
  "author": "佚名",
  "abstract": "《增廣賢文》爲中國古代兒童啓蒙書目。又名《昔時賢文》、《古今賢文》。書名最早見之於明代萬曆年間的戲曲《牡丹亭》，據此可推知此書最遲寫成於萬曆年間。後來，經過明、清兩代文人的不斷增補，才改成現在這個模樣，稱《增廣昔時賢文》，通稱《增廣賢文》。作者一直未見任何書載，只知道清代同治年間儒生周希陶曾進行過重訂，很可能是民間創作的結晶。",
  "content": [
    {
      "chapter": "上集",
      "paragraphs": [
        "昔時賢文，誨汝諄諄。",
        "集韻增廣，多見多聞。",
        "觀今宜鑑古，無古不成今。",
        "知己知彼，將心比心。",
        "酒逢知己飲，詩向會人吟。",
        "相識滿天下，知心能幾人？",
        "相逢好似初相識，到老終無怨恨心。",
        "近水知魚性，近山識鳥音。",
        "易漲易退山溪水，易反易覆小人心。",
        "運去金成鐵，時來鐵似金。",
        "讀書須用意，一字值千金。",
        "逢人且說三分話，未可全拋一片心。",
        "有意栽花花不發，無心插柳柳成蔭。",
        "畫虎畫皮難畫骨，知人知面不知心。",
        "錢財如糞土，仁義值千金。",
        "流水下灘非有意，白雲出岫本無心。",
        "當時若不登高望，誰信東流海洋深？",
        "路遙知馬力，日久見人心。",
        "兩人一般心，無錢堪買金；",
        "一人一般心，有錢難買針。",
        "相見易得好，久住難爲人。",
        "馬行無力皆因瘦，人不風流只爲貧。",
        "饒人不是癡漢，癡漢不會饒人。",
        "是親不是親，非親卻是親。",
        "美不美，鄉中水；親不親，故鄉人。",
        "鶯花猶怕春光老，豈可教人枉度春？",
        "相逢不飲空歸去，洞口桃花也笑人。",
        "紅粉佳人休使老，風流浪子莫教貧。",
        "在家不會迎賓客，出門方知少主人。",
        "黃芩無假，阿魏無真。",
        "客來主不顧，自是無良賓。",
        "良賓方不顧，應恐是癡人。",
        "貧居鬧市無人問，富在深山有遠親。",
        "誰人背後無人說，哪個人前不說人？",
        "有錢道真語，無錢語不真。",
        "不信但看筵中酒，杯杯先勸有錢人。",
        "鬧裏掙錢，靜處安身。",
        "來如風雨，去似微塵。",
        "長江後浪推前浪，世上新人趕舊人。",
        "近水樓臺先得月，向陽花木早逢春。",
        "古人不見今時月，今月曾經照古人。",
        "先到爲君，後到爲臣。",
        "莫道君行早，更有早行人。",
        "莫信直中直，須防仁不仁。",
        "山中有直樹，世上無直人。",
        "自恨枝無葉，莫怨太陽偏。",
        "一切都是命，半點不由人。",
        "一年之計在於春，一日之計在於寅。",
        "一家之計在於和，一生之計在於勤。",
        "責人之心責己，恕己之心恕人。",
        "守口如瓶，防意如城。",
        "寧可人負我，切莫我負人。",
        "再三須慎意，第一莫欺心。",
        "虎身猶可近，人毒不堪親。",
        "來說是非者，便是是非人。",
        "遠水難救近火，遠親不如近鄰。",
        "有酒有肉多兄弟，急難何曾見一人？",
        "人情似紙張張薄，世事如棋局局新。",
        "山中也有千年樹，世上難逢百歲人。",
        "力微休負重，言輕莫勸人。",
        "無錢休入衆，遭難莫尋親。",
        "平生不做皺眉事，世上應無切齒人。",
        "士者國之寶，儒爲席上珍。",
        "若要斷酒法，醒眼看醉人。",
        "求人須求大丈夫，濟人須濟急時無。",
        "渴時一滴如甘露，醉後添杯不如無。",
        "久住令人賤，頻來親也疏。",
        "酒中不語真君子，財上分明大丈夫。",
        "出家如初，成佛有餘。",
        "積金千兩，不如明解經書。",
        "養子不教如養驢，養女不教如養豬。",
        "有田不耕倉廩虛，有書不讀子孫愚。",
        "倉廩虛兮歲月乏，子孫愚兮禮儀疏。",
        "聽君一席話，勝讀十年書。",
        "人不通今古，馬牛如襟裾。",
        "茫茫四海人無數，哪個男兒是丈夫？",
        "白酒釀成緣好客，黃金散盡爲收書。",
        "救人一命，勝造七級浮屠。",
        "城門失火，殃及池魚。",
        "庭前生瑞草，好事不如無。",
        "欲求生富貴，須下死工夫。",
        "百年成之不足，一旦壞之有餘。",
        "人心似鐵，官法如爐。",
        "善化不足，惡化有餘。",
        "水至清則無魚，人太急則無智。",
        "知者減半，愚者全無。",
        "在家由父，出嫁從夫。",
        "癡人畏婦，賢女敬夫。",
        "是非終日有，不聽自然無。",
        "竹籬茅舍風光好，道院僧房終不如。",
        "寧可正而不足，不可邪而有餘。",
        "寧可信其有，不可信其無。",
        "命裏有時終須有，命裏無時莫強求。",
        "道院迎仙客，書堂隱相儒。",
        "庭栽棲鳳竹，池養化龍魚。",
        "結交須勝己，似我不如無。",
        "但看三五日，相見不如初。",
        "人情似水分高下，世事如雲任卷舒。",
        "會說說都是，不會說無理。",
        "磨刀恨不利，刀利傷人指；",
        "求財恨不多，財多害自己。",
        "知足常足，終身不辱；",
        "知止常止，終身不恥。",
        "有福傷財，無福傷己。",
        "差之毫釐，失之千里。",
        "若登高必自卑，若涉遠必自邇。",
        "三思而行，再思可矣。",
        "動口不如親爲，求人不如求己。",
        "小時是兄弟，長大各鄉里。",
        "嫉財莫嫉食，怨生莫怨死。",
        "人見白頭嗔，我見白頭喜。",
        "多少少年郎，不到白頭死。",
        "牆有縫，壁有耳。",
        "好事不出門，壞事傳千里。",
        "若要人不知，除非己莫爲。",
        "爲人不做虧心事，半夜敲門心不驚。",
        "賊是小人，智過君子。",
        "君子固窮，小人窮斯濫矣。",
        "富貴多憂，貧窮自在。",
        "不以我爲德，反以我爲仇。",
        "寧可直中取，不可曲中求。",
        "人無遠慮，必有近憂。",
        "知我者謂我心憂，不知我者謂我何求？",
        "晴天不肯去，直待雨淋頭。",
        "成事莫說，覆水難收。",
        "是非只爲多開口，煩惱皆因強出頭。",
        "忍得一時之氣，免得百日之憂。",
        "近來學得烏龜法，得縮頭時且縮頭。",
        "懼法朝朝樂，欺公日日憂。",
        "人生一世，草長一春。",
        "黑髮不知勤學早，轉眼便是白頭翁。",
        "月過十五光明少，人到中年萬事休。",
        "兒孫自有兒孫福，莫爲兒孫做馬牛。",
        "人生不滿百，常懷千歲憂。",
        "今朝有酒今朝醉，明日愁來明日憂。",
        "路逢險處須迴避，事到臨頭不自由。",
        "人貧不語，水平不流。",
        "一家養女百家求，一馬不行百馬憂。",
        "有花方酌酒，無月不登樓。",
        "三杯通大道，一醉解千愁。",
        "深山畢竟藏猛虎，大海終須納細流。",
        "惜花須檢點，愛月不梳頭。",
        "大抵選她肌骨好，不搽紅粉也風流。",
        "受恩深處宜先退，得意濃時便可休。",
        "莫待是非來入耳，從前恩愛反爲仇。",
        "留得五湖明月在，不愁無處下金鉤。",
        "休別有魚處，莫戀淺灘頭。",
        "去時終須去，再三留不住。",
        "忍一句，息一怒，饒一着，退一步。",
        "三十不豪，四十不富，五十將來尋死路。",
        "生不認魂，死不認屍。",
        "一寸光陰一寸金，寸金難買寸光陰。",
        "父母恩深終有別，夫妻義重也分離。",
        "人生似鳥同林宿，大難來時各自飛。",
        "人善被人欺，馬善被人騎。",
        "人無橫財不富，馬無夜草不肥。",
        "人惡人怕天不怕，人善人欺天不欺。",
        "善惡到頭終有報，只盼來早與來遲。",
        "黃河尚有澄清日，豈能人無得運時？",
        "得寵思辱，居安思危。",
        "念念有如臨敵日，心心常似過橋時。",
        "英雄行險道，富貴似花枝。",
        "人情莫道春光好，只怕秋來有冷時。",
        "送君千里，終有一別。",
        "但將冷眼觀螃蟹，看你橫行到幾時。",
        "見事莫說，問事不知。",
        "閒事莫管，無事早歸。",
        "假緞染就真紅色，也被旁人說是非。",
        "善事可做，惡事莫爲。",
        "許人一物，千金不移。",
        "龍生龍子，虎生虎兒。",
        "龍游淺水遭蝦戲，虎落平原被犬欺。",
        "一舉首登龍虎榜，十年身到鳳凰池。",
        "十年寒窗無人問，一舉成名天下知。",
        "酒債尋常處處有，人生七十古來稀！",
        "養兒防老，積穀防饑。",
        "雞豚狗彘之畜，無失其時，數口之家，可以無飢矣。",
        "當家才知鹽米貴，養子方知父母恩。",
        "常將有日思無日，莫把無時當有時。",
        "樹欲靜而風不止，子欲養而親不待。",
        "時來風送滕王閣，運去雷轟薦福碑。",
        "入門休問榮枯事，且看容顏便得知。",
        "官清司吏瘦，神靈廟祝肥。",
        "息卻雷霆之怒，罷卻虎豹之威。",
        "饒人算之本，輸人算之機。",
        "好言難得，惡語易施。",
        "一言既出，駟馬難追。",
        "道吾好者是吾賊，道吾惡者是吾師。",
        "路逢俠客須呈劍，不是才人莫獻詩。",
        "三人行必有我師焉。",
        "擇其善者而從之，其不善者而改之。",
        "欲昌和順須爲善，要振家聲在讀書。",
        "少壯不努力，老大徒傷悲。",
        "人有善願，天必佑之。",
        "莫飲卯時酒，昏昏醉到酉。",
        "莫罵酉時妻，一夜受孤悽。",
        "種麻得麻，種豆得豆。",
        "天眼恢恢，疏而不漏。",
        "見官莫向前，作客莫在後。",
        "寧添一斗，莫添一口。",
        "螳螂捕蟬，豈知黃雀在後？",
        "不求金玉重重貴，但願兒孫個個賢。",
        "一日夫妻，百世姻緣。",
        "百世修來同船渡，千世修來共枕眠。",
        "殺人一萬，自損三千。",
        "傷人一語，利如刀割。",
        "枯木逢春猶再發，人無兩度再少年。",
        "未晚先投宿，雞鳴早看天。",
        "將相頂頭堪走馬，公侯肚內好撐船。",
        "富人思來年，窮人想眼前。",
        "世上若要人情好，賒去物品莫取錢。",
        "生死有命，富貴在天。",
        "擊石原有火，不擊乃無煙。",
        "人學始知道，不學亦徒然。",
        "莫笑他人老，終須還到老。",
        "和得鄰里好，猶如拾片寶。",
        "但能守本分，終身無煩惱。",
        "大家做事尋常，小家做事慌張。",
        "大家禮義教子弟，小家兇惡訓兒郎。",
        "君子愛財，取之有道。",
        "貞婦愛色，納之以禮。",
        "善有善報，惡有惡報。",
        "不是不報，時候未到。",
        "萬惡淫爲首，百行孝當先。",
        "人而無信，不知其可也。",
        "一人道虛，千人傳實。",
        "凡事要好，須問三老。",
        "若爭小利，便失大道。",
        "家中不和鄰里欺，鄰里不和說是非。",
        "年年防飢，夜夜防盜。",
        "學者是好，不學不好。",
        "學者如禾如稻，不學如草如蒿。",
        "遇飲酒時須防醉，得高歌處且高歌。",
        "因風吹火，用力不多。",
        "不因漁夫引，怎能見波濤？",
        "無求到處人情好，不飲任他酒價高。",
        "知事少時煩惱少，識人多處是非多。",
        "進山不怕傷人虎，只怕人情兩面刀。",
        "強中更有強中手，惡人須用惡人磨。",
        "會使不在家富豪，風流不用衣着佳。",
        "光陰似箭，日月如梭。",
        "天時不如地利，地利不如人和。",
        "黃金未爲貴，安樂值錢多。",
        "爲善最樂，作惡難逃。",
        "羊有跪乳之恩，鴉有反哺之情。",
        "孝順還生孝順子，忤逆還生忤逆兒。",
        "不信但看檐前水，點點滴滴舊窩池。",
        "隱惡揚善，執其兩端。",
        "妻賢夫禍少，子孝父心寬。",
        "已覆之水，收之實難。",
        "人生知足時常足，人老偷閒且是閒。",
        "處處綠楊堪繫馬，家家有路通長安。",
        "既墜釜甑，反顧何益。",
        "見者易，學者難。",
        "厭靜還思喧，嫌喧又憶山。",
        "自從心定後，無處不安然。",
        "莫將容易得，便作等閒看。",
        "用心計較般般錯，退後思量事事寬。",
        "道路各別，養家一般。",
        "由儉入奢易，從奢入儉難。",
        "知音說與知音聽，不是知音莫與談。",
        "點石化爲金，人心猶未足。",
        "信了賭，賣了屋。",
        "他人觀花，不涉你目。",
        "他人碌碌，不涉你足。",
        "誰人不愛子孫賢，誰人不愛千鍾粟。",
        "奈五行，不是這般題目。",
        "莫把真心空計較，兒孫自有兒孫福。",
        "書到用時方恨少，事非經過不知難。",
        "天下無不是的父母，世上最難得者兄弟。",
        "與人不和，勸人養鵝；與人不睦，勸人架屋。",
        "但行好事，莫問前程。不交僧道，便是好人。",
        "河狹水激，人急計生。",
        "明知山有虎，莫向虎山行。",
        "路不鏟不平，事不爲不成。",
        "無錢方斷酒，臨老始讀經。",
        "點塔七層，不如暗處一燈。",
        "堂上二老是活佛，何用靈山朝世尊。",
        "萬事勸人休瞞昧，舉頭三尺有神明。",
        "但存方寸土，留與子孫耕。",
        "滅卻心頭火，剔起佛前燈。",
        "惺惺多不足，濛濛作公卿。",
        "衆星朗朗，不如孤月獨明。",
        "兄弟相害，不如友生。",
        "合理可作，小利不爭。",
        "牡丹花好空入目，棗花雖小結實多。",
        "欺老莫欺小，欺人心不明。",
        "勤奮耕鋤收地利，他時飽暖謝蒼天。",
        "得忍且忍，得耐且耐，不忍不耐，小事成災。",
        "相論逞英豪，家計漸漸退。",
        "賢婦令夫貴，惡婦令夫敗。",
        "一人有慶，兆民鹹賴。",
        "人老心未老，人窮志莫窮。",
        "人無千日好，花無百日紅。",
        "黃蜂一口針，橘子兩邊分。",
        "世間痛恨事，最毒淫婦心。",
        "殺人可恕，情理不容。",
        "乍富不知新受用，乍貧難改舊家風。",
        "座上客常滿，杯中酒不空。",
        "屋漏更遭連夜雨，行船又遇打頭風。",
        "筍因落籜方成竹，魚爲奔波始化龍。",
        "記得少年騎竹馬，轉眼又是白頭翁。",
        "禮義生於富足，盜賊出於賭博。",
        "天上衆星皆拱北，世間無水不朝東。",
        "士爲知己者死，女爲悅己者容。",
        "色即是空，空即是色。",
        "君子安貧，達人知命。",
        "良藥苦口利於病，忠言逆耳利於行。",
        "順天者昌，逆天者亡。",
        "有緣千里來相會，無緣對面不相逢。",
        "有福者昌，無福者亡。",
        "人爲財死，鳥爲食亡。",
        "夫妻相和好，琴瑟與笙簧。",
        "紅粉易妝嬌態女，無錢難作好兒郎。",
        "有子之人貧不久，無兒無女富不長。",
        "善必壽老，惡必早亡。",
        "爽口食多偏作病，快心事過恐遭殃。",
        "富貴定要依本分，貧窮不必再思量。",
        "畫水無風空作浪，繡花雖好不聞香。",
        "貪他一斗米，失卻半年糧。",
        "爭他一腳豚，反失一肘羊。",
        "龍歸晚洞雲猶溼，麝過春山草木香。",
        "平生只會說人短，何不回頭把己量？",
        "見善如不及，見惡如探湯。",
        "人窮志短，馬瘦毛長。",
        "自家心裏急，他人未知忙。",
        "貧無達士將金贈，病有高人說藥方。",
        "觸來莫與競，事過心清涼。",
        "秋來滿山多秀色，春來無處不花香。",
        "凡人不可貌相，海水不可斗量。",
        "清清之水爲土所防，濟濟之士爲酒所傷。",
        "蒿草之下或有蘭香，茅茨之屋或有侯王。",
        "無限朱門生餓殍，幾多白屋出公卿。",
        "酒裏乾坤大，壺中日月長。",
        "拂石坐來春衫冷，踏花歸去馬蹄香。",
        "萬事前身定，浮生空自忙。",
        "叫月子規喉舌冷，宿花蝴蝶夢魂香。",
        "一言不中，千言不用。",
        "一人傳虛，百人傳實。",
        "萬金良藥，不如無疾。",
        "千里送鵝毛，禮輕情義重。",
        "世事如明鏡，前程暗似漆。",
        "君子懷刑，小人懷惠。",
        "架上碗兒輪流轉，媳婦自有做婆時。",
        "人生一世，如駒過隙。",
        "良田萬頃，日食一升。",
        "大廈千間，夜眠八尺。",
        "千經萬典，孝義爲先。",
        "天上人間，方便第一。",
        "一字入公門，九牛拔不出。",
        "八字衙門向南開，有理無錢莫進來。",
        "欲求天下事，須用世間財。",
        "富從升合起，貧因不算來。",
        "近河不得枉使水，近山不得枉燒柴。",
        "家無讀書子，官從何處來？",
        "慈不掌兵，義不掌財。",
        "一夫當關，萬夫莫開。",
        "萬事不由人計較，一生都是命安排。",
        "白雲本是無心物，卻被清風引出來。",
        "慢行急行，逆取順取。",
        "命中只有如許財，絲毫不可有閃失。",
        "人間私語，天聞若雷。",
        "暗室虧心，神目如電。",
        "一毫之惡，勸人莫作。一毫之善，與人方便。",
        "虧人是禍，饒人是福，天眼恢恢，報應甚速。",
        "聖賢言語，神欽鬼服。",
        "人各有心，心各有見。",
        "口說不如身逢，耳聞不如目見。",
        "見人富貴生歡喜，莫把心頭似火燒。",
        "養兵千日，用在一時。",
        "國清才子貴，家富小兒嬌。",
        "利刀割體瘡猶使，惡語傷人恨不消。",
        "公道世間唯白髮，貴人頭上不曾饒。",
        "有才堪出衆，無衣懶出門。",
        "爲官須作相，及第必爭先。",
        "苗從地發，樹由枝分。",
        "宅裏燃火，煙氣成雲。",
        "以直報怨，知恩報恩。",
        "紅顏今日雖欺我，白髮他時不放君。",
        "借問酒家何處有，牧童遙指杏花村。",
        "父子和而家不退，兄弟和而家不分。",
        "一片雲間不相識，三千里外卻逢君。",
        "官有公法，民有私約。",
        "平時不燒香，臨時抱佛腳。",
        "幸生太平無事日，恐防年老不多時。",
        "國亂思良將，家貧思良妻。",
        "池塘積水須防旱，田地深耕足養家。",
        "根深不怕風搖動，樹正何愁月影斜。",
        "爭得貓兒，失卻牛腳。",
        "愚者千慮，必有一得，智者千慮，必有一失。",
        "始吾於人也，聽其言而信其行。",
        "今吾於人也，聽其言而觀其行。",
        "哪個梳頭無亂髮，情人眼裏出西施。",
        "珠沉淵而川媚，玉韞石而山輝。",
        "夕陽無限好，只恐不多時。",
        "久旱逢甘霖，他鄉遇故知；洞房花燭夜，金榜題名時。",
        "惜花春起早，愛月夜眠遲。",
        "掬水月在手，弄花香滿衣。",
        "桃紅李白薔薇紫，問着東君總不知。",
        "教子教孫須教義，栽桑栽柘少栽花。",
        "休念故鄉生處好，受恩深處便爲家。",
        "學在一人之下，用在萬人之上。",
        "一日爲師，終生爲父。",
        "忘恩負義，禽獸之徒。",
        "勸君莫將油炒菜，留與兒孫夜讀書。",
        "書中自有千鍾粟，書中自有顏如玉。",
        "莫怨天來莫怨人，五行八字命生成。",
        "莫怨自己窮，窮要窮得乾淨；莫羨他人富，富要富得清高。",
        "別人騎馬我騎驢，仔細思量我不如，",
        "待我回頭看，還有挑腳漢。",
        "路上有飢人，家中有剩飯。",
        "積德與兒孫，要廣行方便。",
        "作善鬼神欽，作惡遭天遣。",
        "積錢積穀不如積德，買田買地不如買書。",
        "一日春工十日糧，十日春工半年糧。",
        "疏懶人沒吃，勤儉糧滿倉。",
        "人親財不親，財利要分清。",
        "十分伶俐使七分，常留三分與兒孫，",
        "若要十分都使盡，遠在兒孫近在身。",
        "君子樂得做君子，小人枉自做小人。",
        "好學者則庶民之子爲公卿，不好學者則公卿之子爲庶民。",
        "惜錢莫教子，護短莫從師。",
        "記得舊文章，便是新舉子。",
        "人在家中坐，禍從天上落。",
        "但求心無愧，不怕有後災。",
        "只有和氣去迎人，哪有相打得太平。",
        "忠厚自有忠厚報，豪強一定受官刑。",
        "人到公門正好修，留些陰德在後頭。",
        "爲人何必爭高下，一旦無命萬事休。",
        "山高不算高，人心比天高。",
        "白水變酒賣，還嫌豬無糟。",
        "貧寒休要怨，寶貴不須驕。",
        "善惡隨人作，禍福自己招。",
        "奉勸君子，各宜守己。",
        "只此呈示，萬無一失。"
      ]
    },
    {
      "chapter": "下集",
      "paragraphs": [
        "前人俗語，言淺理深。",
        "補遺增廣，集成書文。",
        "世上無難事，只怕不專心。",
        "成人不自在，自在不成人；",
        "金憑火煉方知色，與人交財便知心。",
        "乞丐無糧，懶惰而成。",
        "勤儉爲無價之寶，節糧乃衆妙之門。",
        "省事儉用，免得求人。",
        "量大禍不在，機深禍亦深。",
        "善爲至寶深深用，心作良田世世耕。",
        "羣居防口，獨坐防心。",
        "體無病爲富貴，身平安莫怨貧。",
        "敗家子弟揮金如土，貧家子弟積土成金。",
        "富貴非關天地，禍福不是鬼神。",
        "安分貧一時，本分終不貧。",
        "不拜父母拜乾親，弟兄不和結外人。",
        "人過留名，雁過留聲。",
        "擇子莫擇父，擇親莫擇鄰。",
        "愛妻之心是主，愛子之心是親。",
        "事從根起，藕葉連心。",
        "禍與福同門，利與害同城。",
        "清酒紅人臉，財帛動人心！",
        "寧可葷口唸佛，不可素口罵人。",
        "有錢能說話，無錢話不靈。",
        "豈能盡如人意？但求不愧吾心。",
        "不說自己井繩短，反說他人箍井深。",
        "恩愛多生病，無錢便覺貧。",
        "只學斟酒意，莫學下棋心。",
        "孝莫假意，轉眼便爲人父母。",
        "善休望報，回頭只看汝兒孫！",
        "口開神氣散，舌出是非生！",
        "彈琴費指甲，說話費精神。",
        "千貫買田，萬貫結鄰。",
        "人言未必猶盡，聽話只聽三分。",
        "隔壁豈無耳，窗外豈無人？",
        "財可養生須注意，事不關己不勞心。",
        "酒不護賢，色不護病；",
        "財不護親，氣不護命！",
        "一日不可無常業，安閒便易起邪心！",
        "炎涼世態，富貴更甚於貧賤；",
        "嫉妒人心，骨肉更甚於外人！",
        "瓜熟蒂落，水到渠成。",
        "人情送匹馬，買賣不饒針！",
        "過頭飯好吃，過頭話難聽！",
        "事多累了自己，田多養了衆人。",
        "怕事忍事不生事自然無事；",
        "平心靜心不欺心何等放心！",
        "天子至尊不過於理，在理良心天下通行。",
        "好話不在多說，有理不在高聲！",
        "一朝權在手，便把令來行。",
        "甘草味甜人可食，巧言妄語不可聽。",
        "當場不論，過後枉然。",
        "貧莫與富鬥，富莫與官爭！",
        "官清難逃猾吏手，衙門少有唸佛人！",
        "家有千口，主事一人。",
        "父子竭力山成玉，弟兄同心土變金。",
        "當事者迷，旁觀者清。",
        "怪人不知理，知理不怪人。",
        "未富先富終不富，未貧先貧終不貧。",
        "少當少取，少輸當贏！",
        "飽暖思淫慾，飢寒起盜心！",
        "蚊蟲遭扇打，只因嘴傷人！",
        "欲多傷神，財多累心！",
        "布衣得暖真爲福，千金平安即是春。",
        "家貧出孝子，國亂顯忠臣！",
        "寧做太平犬，莫做離亂人！",
        "人有幾等，官有幾品。",
        "理不衛親，法不爲民。",
        "自重者然後人重，人輕者便是自輕。",
        "自身不謹，擾亂四鄰。",
        "快意事過非快意，自古敗名因敗事。",
        "傷身事莫做，傷心話莫說。",
        "小人肥口，君子肥身。",
        "地不生無名之輩，天不生無路之人。",
        "一苗露水一苗草，一朝天子一朝臣。",
        "讀未見書，如得良友；見已讀書，如逢故人。",
        "福滿須防有禍，兇多料必無爭。",
        "不怕三十而死，只怕死後無名。",
        "但知江湖者，都是薄命人。",
        "不怕方中打死人，只知方中無好人。",
        "說長說短，寧說人長莫說短；",
        "施恩施怨，寧施人恩莫施怨。",
        "育林養虎，虎大傷人。",
        "冤家抱頭死，事要解交人。",
        "捲簾歸乳燕，開扇出蒼蠅。",
        "愛鼠常留飯，憐蛾燈罩紗。",
        "人命在天，物命在人。",
        "奸不通父母，賊不通地鄰。",
        "盜賊多出賭博，人命常出姦情。",
        "治國信讒必殺忠臣，治家信讒必疏其親。",
        "治國不用佞臣，治家不用佞婦。",
        "好臣一國之寶，好婦一家之珍。",
        "穩的不滾，滾的不穩。",
        "兒不嫌母醜，狗不嫌家貧。",
        "君子千錢不計較，小人一錢惱人心。",
        "人前顯貴，鬧裏奪爭。",
        "要知江湖深，一個不做聲。",
        "知止自當出妄想，安貧須是禁奢心。",
        "初入行業，三年事成；",
        "初吃饅頭，三年口生。",
        "家無生活計，坐吃如山崩。",
        "家有良田萬頃，不如薄藝在身；",
        "藝多不養家，食多嚼不贏。",
        "命中只有八合米，走遍天下不滿升。",
        "使心用心，反害自身。",
        "國家無空地，世上無閒人。",
        "妙藥難醫怨逆病，混財不富窮命人。",
        "耽誤一年春，十年補不清；",
        "人能處處能，草能處處生。",
        "會打三班鼓，也要幾個人。",
        "人不走不親，水不打不渾。",
        "三貧三富不到老，十年興敗多少人！",
        "買貨買得真，折本折得輕；",
        "不怕問到，只怕倒問。",
        "人強不如貨強，價高不如口便。",
        "會買買怕人，會賣賣怕人。",
        "只只船上有梢公，天子足下有貧親。",
        "既知莫望，不知莫向。",
        "在一行，練一行；",
        "窮莫失志，富莫癲狂。",
        "天欲令其滅亡，必先讓其瘋狂。",
        "梢長人膽大，梢短人心慌。",
        "隔行莫貪利，久煉必成鋼。",
        "瓶花雖好豔，相看不耐長。",
        "早起三光，遲起三慌。",
        "未來休指望，過去莫思量；",
        "時來遇好友，病去遇良方。",
        "布得春風有夏雨，哈得秋風大家涼。",
        "晴帶雨傘，飽帶飢糧。",
        "滿壺全不響，半壺響叮噹。",
        "久利之事莫爲，衆爭之地莫往。",
        "老醫迷舊疾，朽藥誤良方；",
        "該在水中死，不在岸上亡。",
        "舍財不如少取，施藥不如傳方。",
        "倒了城牆醜了縣官，打了梅香醜了姑娘。",
        "燕子不進愁門，耗子不鑽空倉。",
        "蒼蠅不叮無縫蛋，謠言不找謹慎人。",
        "一人舍死，萬人難當。",
        "人爭一口氣，佛爭一炷香。",
        "門爲小人而設，鎖乃君子之防。",
        "舌咬只爲揉，齒落皆因眶。",
        "硬弩弦先斷，鋼刀刃自傷。",
        "賊名難受，龜名難當。",
        "好事他人未見講，錯處他偏說得長。",
        "男子無志純鐵無鋼，女子無志爛草無瓤。",
        "生男欲得成龍猶恐成獐，生女欲得成鳳猶恐成虎。",
        "養男莫聽狂言，養女莫叫離母。",
        "男子失教必愚頑，女子失教定粗魯。",
        "生男莫教弓與弩，生女莫教歌與舞。",
        "學成弓弩沙場災，學成歌舞爲人妾。",
        "財交者密，財盡者疏。",
        "婚姻論財，夫妻之道。",
        "色嬌者親，色衰者疏。",
        "少實勝虛，巧不如拙。",
        "百戰百勝不如無爭，萬言萬中不如一默。",
        "有錢不置怨逆產，冤家宜解不宜結。",
        "近朱者赤，近墨者黑。",
        "一個山頭一隻虎，惡龍難鬥地頭蛇。",
        "出門看天色，進門看臉色。",
        "商賈買賣如施捨，買賣公平如積德。",
        "天生一人，地生一穴。",
        "家無三年之積不成其家，國無九年之積不成其國。",
        "男子有德便是才，女子無才便是德。",
        "有錢難買子孫賢，女兒不請上門客。",
        "男大當婚女大當嫁，不婚不嫁惹出笑話。",
        "謙虛美德，過謙即詐。",
        "自己跌倒自己爬，望人扶持都是假。",
        "人不知己過，牛不知力大。",
        "一家飽暖千家怨，一物不見賴千家。",
        "當面論人惹恨最大，是與不是隨他說吧！",
        "誰人做得千年主，轉眼流傳八百家。",
        "滿載芝麻都漏了，還在水裏撈油花！",
        "皇帝坐北京，以理統天下。",
        "五百年前共一家，不同祖宗也同華！",
        "學堂大如官廳，人情大過王法。",
        "找錢猶如針挑土，用錢猶如水推沙！",
        "害人之心不可有，防人之心不可無！",
        "不愁無路，就怕不做。",
        "須向根頭尋活計，莫從體面下功夫！",
        "禍從口出，病從口入。",
        "藥補不如肉補，肉補不如養補。",
        "思慮之害甚於酒色，日日勞力上牀呼疾。",
        "人怕不是福，人欺不是辱。",
        "能言不是真君子，善處方爲大丈夫！",
        "爲人莫犯法，犯法身無主。",
        "姊妹同肝膽，弟兄同骨肉。",
        "慈母多誤子，悍婦必欺夫！",
        "君子千里同舟，小人隔牆易宿。",
        "文錢逼死英雄漢，財不歸身恰是無。",
        "妻子如衣服，弟兄似手足。",
        "衣服補易新，手足斷難續。",
        "盜賊怨失主，不孝怨父母。",
        "一時勸人以口，百世勸人以書。",
        "我不如人我無其福，人不如我我常知足！",
        "撿金不忘失金人，三兩黃銅四兩福。",
        "因禍得福，求賭必輸。",
        "一言而讓他人之禍，一忿而折平生之福。",
        "天有不測風雲，人有旦夕禍福。",
        "不淫當齋，淡飽當肉。",
        "緩步當車，無禍當福。",
        "男無良友不知己之有過，女無明鏡不知面之精粗。",
        "事非親做，不知難處。",
        "十年易讀舉子，百年難淘江湖！",
        "積錢不如積德，閒坐不如看書。",
        "思量挑擔苦，空手做是福。",
        "時來易借銀千兩，運去難賒酒半壺。",
        "天晴打過落雨鋪，少時享過老來福。",
        "與人方便自己方便，一家打牆兩家好看。",
        "當面留一線，過後好相見。",
        "入門掠虎易，開口告人難。",
        "手指要往內撇，家醜不可外傳。",
        "浪子出於祖無德，孝子出於前人賢。",
        "貨離鄉貴，人離鄉賤。",
        "樹挪死，人挪活。",
        "在家千日好，出門處處難。",
        "三員長者當官員，幾個明人當知縣？",
        "明人自斷，愚人官斷。",
        "人怕三見面，樹怕一墨線。",
        "村夫硬似鐵，光棍軟如棉。",
        "不是撐船手，怎敢拿篙竿！",
        "天下禮儀無窮，一人知識有限。",
        "一人不得二人計，宋江難結萬人緣。",
        "家有三畝田，不離衙門前，鄉間無強漢，衙門就餓飯。",
        "人人依禮儀，天下不設官。",
        "衙門錢，眼睛錢；",
        "田禾錢，千萬年。",
        "詩書必讀，不可做官。",
        "爲人莫當官，當官皆一般。",
        "換了你我去，恐比他還貪。",
        "官吏清廉如修行，書差方便如行善。",
        "靠山吃山，種田吃田。",
        "吃盡美味還是鹽，穿盡綾羅還是棉。",
        "一夫不耕，全家餓飯，一女不織，全家受寒。",
        "金銀到手非容易，用時方知來時難。",
        "先講斷，後不亂，免得藕斷絲不斷。",
        "聽人勸，得一半。",
        "不怕慢，只怕站。",
        "逢快莫趕，逢賤莫懶。",
        "謀事在人，成事在天！",
        "長路人挑擔，短路人賺錢。",
        "寧賣現二，莫賣賒三。",
        "賺錢往前算，折本往後算。",
        "小小生意賺大錢，七十二行出狀元。",
        "自己無運至，卻怨世界難。",
        "膽大不如膽小，心寬甚如屋寬。",
        "妻賢何愁家不富，子孫何須受祖田。",
        "是兒不死，是財不散。",
        "財來生我易，我去生財難。",
        "十月灘頭坐，一日下九灘。",
        "結交一人難上難，得罪一人一時間。",
        "借債經商，賣田還債；",
        "賒錢起屋，賣屋還錢。",
        "修起廟來鬼都老，拾得秤來姜賣完。",
        "不嫖莫轉，不賭莫看。",
        "節食以去病，少食以延年。",
        "豆腐多了是包水，梢公多了打爛船。",
        "無口過是，無眼過難。",
        "無身過易，無心過難。",
        "不會鳧水怨河灣，不會犁田怨枷擔。",
        "他馬莫騎，他弓莫挽。",
        "要知心腹事，但聽口中言。",
        "寧在人前全不會，莫在人前會不全。",
        "事非親見，切莫亂談。",
        "打人莫打臉，罵人莫罵短。",
        "好言一句三冬暖，話不投機六月寒。",
        "人上十口難盤，帳上萬元難還。",
        "放債如施，收債如討。",
        "告狀討錢，海底摸鹽。",
        "衙門深似海，弊病大如天。",
        "銀錢莫欺騙，牛馬不好變。",
        "好漢莫被人識破，看破不值半文錢。",
        "狗咬對頭人，雷打三世冤。",
        "不賣香燒無剩錢，井水不打不滿邊。",
        "事寬則園，太久則偏。",
        "高人求低易，低人求高難。",
        "有錢就是男子漢，無錢就是漢子難。",
        "人上一百，手藝齊全。",
        "難者不會，會者不難。",
        "生就木頭造就船，砍的沒得車的圓。",
        "心不得滿，事不得全。",
        "鳥飛不盡，話說不完。",
        "人無喜色休開店，事不遂心莫怨天。",
        "選婿莫選田園，選女莫選嫁奩。",
        "紅顏女子多薄命，福人出在醜人邊。",
        "人將禮義爲先，樹將花果爲園。",
        "臨危許行善，過後心又變。",
        "天意違可以人回，命早定可以心挽。",
        "強盜口內出赦書，君子口中無戲言。",
        "貴人語少，貧子話多。",
        "快裏須斟酌，耽誤莫遲春。",
        "讀過古華佗，不如見症多。",
        "東屋未補西屋破，前帳未還後又拖。",
        "今年又說明年富，待到明年差不多。",
        "志不同己，不必強合。",
        "莫道坐中安樂少，須知世上苦情多。",
        "本少利微強如坐，屋檐水也滴得多。",
        "勤儉持家富，謙恭受益多。",
        "細處不斷粗處斷，黃梅不落青梅落。",
        "見錢起意便是賊，順手牽羊乃爲盜。",
        "要做快活人，切莫尋煩惱。",
        "要做長壽人，莫做短命事。",
        "要做有後人，莫做無後事。",
        "不經一事，不長一智。",
        "寧可無錢使，不可無行止。",
        "栽樹要栽松柏，結交要結君子。",
        "秀才不出門，能知天下事。",
        "錢多不經用，兒多不耐死。",
        "弟兄爭財家不窮不止，妻妾爭風夫不死不止。",
        "男人有志，婦人有勢。",
        "夫人死百將臨門，將軍死一卒不至。",
        "天旱誤甲子，人窮誤口齒。",
        "百歲無多日，光陰能幾時？",
        "父母養其身，自己立其志。",
        "待有餘而濟人，終無濟人之日；",
        "待有閒而讀書，終無讀書之時。",
        "此書傳後世，句句必精讀，其中禮和義，奉勸告世人。",
        "勤奮讀，苦發奮，走遍天涯如遊刃。"
      ]
    }
  ]
}