{
  "title": "增广贤文",
  "author": "佚名",
  "abstract": "《增广贤文》为中国古代儿童启蒙书目。又名《昔时贤文》、《古今贤文》。书名最早见之于明代万历年间的戏曲《牡丹亭》，据此可推知此书最迟写成于万历年间。后来，经过明、清两代文人的不断增补，才改成现在这个模样，称《增广昔时贤文》，通称《增广贤文》。作者一直未见任何书载，只知道清代同治年间儒生周希陶曾进行过重订，很可能是民间创作的结晶。",
  "content": [
    {
      "chapter": "上集",
      "paragraphs": [
        "昔时贤文，诲汝谆谆。",
        "集韵增广，多见多闻。",
        "观今宜鉴古，无古不成今。",
        "知己知彼，将心比心。",
        "酒逢知己饮，诗向会人吟。",
        "相识满天下，知心能几人？",
        "相逢好似初相识，到老终无怨恨心。",
        "近水知鱼性，近山识鸟音。",
        "易涨易退山溪水，易反易覆小人心。",
        "运去金成铁，时来铁似金。",
        "读书须用意，一字值千金。",
        "逢人且说三分话，未可全抛一片心。",
        "有意栽花花不发，无心插柳柳成荫。",
        "画虎画皮难画骨，知人知面不知心。",
        "钱财如粪土，仁义值千金。",
        "流水下滩非有意，白云出岫本无心。",
        "当时若不登高望，谁信东流海洋深？",
        "路遥知马力，日久见人心。",
        "两人一般心，无钱堪买金；",
        "一人一般心，有钱难买针。",
        "相见易得好，久住难为人。",
        "马行无力皆因瘦，人不风流只为贫。",
        "饶人不是痴汉，痴汉不会饶人。",
        "是亲不是亲，非亲却是亲。",
        "美不美，乡中水；亲不亲，故乡人。",
        "莺花犹怕春光老，岂可教人枉度春？",
        "相逢不饮空归去，洞口桃花也笑人。",
        "红粉佳人休使老，风流浪子莫教贫。",
        "在家不会迎宾客，出门方知少主人。",
        "黄芩无假，阿魏无真。",
        "客来主不顾，自是无良宾。",
        "良宾方不顾，应恐是痴人。",
        "贫居闹市无人问，富在深山有远亲。",
        "谁人背后无人说，哪个人前不说人？",
        "有钱道真语，无钱语不真。",
        "不信但看筵中酒，杯杯先劝有钱人。",
        "闹里挣钱，静处安身。",
        "来如风雨，去似微尘。",
        "长江后浪推前浪，世上新人赶旧人。",
        "近水楼台先得月，向阳花木早逢春。",
        "古人不见今时月，今月曾经照古人。",
        "先到为君，后到为臣。",
        "莫道君行早，更有早行人。",
        "莫信直中直，须防仁不仁。",
        "山中有直树，世上无直人。",
        "自恨枝无叶，莫怨太阳偏。",
        "一切都是命，半点不由人。",
        "一年之计在于春，一日之计在于寅。",
        "一家之计在于和，一生之计在于勤。",
        "责人之心责己，恕己之心恕人。",
        "守口如瓶，防意如城。",
        "宁可人负我，切莫我负人。",
        "再三须慎意，第一莫欺心。",
        "虎身犹可近，人毒不堪亲。",
        "来说是非者，便是是非人。",
        "远水难救近火，远亲不如近邻。",
        "有酒有肉多兄弟，急难何曾见一人？",
        "人情似纸张张薄，世事如棋局局新。",
        "山中也有千年树，世上难逢百岁人。",
        "力微休负重，言轻莫劝人。",
        "无钱休入众，遭难莫寻亲。",
        "平生不做皱眉事，世上应无切齿人。",
        "士者国之宝，儒为席上珍。",
        "若要断酒法，醒眼看醉人。",
        "求人须求大丈夫，济人须济急时无。",
        "渴时一滴如甘露，醉后添杯不如无。",
        "久住令人贱，频来亲也疏。",
        "酒中不语真君子，财上分明大丈夫。",
        "出家如初，成佛有余。",
        "积金千两，不如明解经书。",
        "养子不教如养驴，养女不教如养猪。",
        "有田不耕仓廪虚，有书不读子孙愚。",
        "仓廪虚兮岁月乏，子孙愚兮礼仪疏。",
        "听君一席话，胜读十年书。",
        "人不通今古，马牛如襟裾。",
        "茫茫四海人无数，哪个男儿是丈夫？",
        "白酒酿成缘好客，黄金散尽为收书。",
        "救人一命，胜造七级浮屠。",
        "城门失火，殃及池鱼。",
        "庭前生瑞草，好事不如无。",
        "欲求生富贵，须下死工夫。",
        "百年成之不足，一旦坏之有余。",
        "人心似铁，官法如炉。",
        "善化不足，恶化有余。",
        "水至清则无鱼，人太急则无智。",
        "知者减半，愚者全无。",
        "在家由父，出嫁从夫。",
        "痴人畏妇，贤女敬夫。",
        "是非终日有，不听自然无。",
        "竹篱茅舍风光好，道院僧房终不如。",
        "宁可正而不足，不可邪而有余。",
        "宁可信其有，不可信其无。",
        "命里有时终须有，命里无时莫强求。",
        "道院迎仙客，书堂隐相儒。",
        "庭栽栖凤竹，池养化龙鱼。",
        "结交须胜己，似我不如无。",
        "但看三五日，相见不如初。",
        "人情似水分高下，世事如云任卷舒。",
        "会说说都是，不会说无理。",
        "磨刀恨不利，刀利伤人指；",
        "求财恨不多，财多害自己。",
        "知足常足，终身不辱；",
        "知止常止，终身不耻。",
        "有福伤财，无福伤己。",
        "差之毫厘，失之千里。",
        "若登高必自卑，若涉远必自迩。",
        "三思而行，再思可矣。",
        "动口不如亲为，求人不如求己。",
        "小时是兄弟，长大各乡里。",
        "嫉财莫嫉食，怨生莫怨死。",
        "人见白头嗔，我见白头喜。",
        "多少少年郎，不到白头死。",
        "墙有缝，壁有耳。",
        "好事不出门，坏事传千里。",
        "若要人不知，除非己莫为。",
        "为人不做亏心事，半夜敲门心不惊。",
        "贼是小人，智过君子。",
        "君子固穷，小人穷斯滥矣。",
        "富贵多忧，贫穷自在。",
        "不以我为德，反以我为仇。",
        "宁可直中取，不可曲中求。",
        "人无远虑，必有近忧。",
        "知我者谓我心忧，不知我者谓我何求？",
        "晴天不肯去，直待雨淋头。",
        "成事莫说，覆水难收。",
        "是非只为多开口，烦恼皆因强出头。",
        "忍得一时之气，免得百日之忧。",
        "近来学得乌龟法，得缩头时且缩头。",
        "惧法朝朝乐，欺公日日忧。",
        "人生一世，草长一春。",
        "黑发不知勤学早，转眼便是白头翁。",
        "月过十五光明少，人到中年万事休。",
        "儿孙自有儿孙福，莫为儿孙做马牛。",
        "人生不满百，常怀千岁忧。",
        "今朝有酒今朝醉，明日愁来明日忧。",
        "路逢险处须回避，事到临头不自由。",
        "人贫不语，水平不流。",
        "一家养女百家求，一马不行百马忧。",
        "有花方酌酒，无月不登楼。",
        "三杯通大道，一醉解千愁。",
        "深山毕竟藏猛虎，大海终须纳细流。",
        "惜花须检点，爱月不梳头。",
        "大抵选她肌骨好，不搽红粉也风流。",
        "受恩深处宜先退，得意浓时便可休。",
        "莫待是非来入耳，从前恩爱反为仇。",
        "留得五湖明月在，不愁无处下金钩。",
        "休别有鱼处，莫恋浅滩头。",
        "去时终须去，再三留不住。",
        "忍一句，息一怒，饶一着，退一步。",
        "三十不豪，四十不富，五十将来寻死路。",
        "生不认魂，死不认尸。",
        "一寸光阴一寸金，寸金难买寸光阴。",
        "父母恩深终有别，夫妻义重也分离。",
        "人生似鸟同林宿，大难来时各自飞。",
        "人善被人欺，马善被人骑。",
        "人无横财不富，马无夜草不肥。",
        "人恶人怕天不怕，人善人欺天不欺。",
        "善恶到头终有报，只盼来早与来迟。",
        "黄河尚有澄清日，岂能人无得运时？",
        "得宠思辱，居安思危。",
        "念念有如临敌日，心心常似过桥时。",
        "英雄行险道，富贵似花枝。",
        "人情莫道春光好，只怕秋来有冷时。",
        "送君千里，终有一别。",
        "但将冷眼观螃蟹，看你横行到几时。",
        "见事莫说，问事不知。",
        "闲事莫管，无事早归。",
        "假缎染就真红色，也被旁人说是非。",
        "善事可做，恶事莫为。",
        "许人一物，千金不移。",
        "龙生龙子，虎生虎儿。",
        "龙游浅水遭虾戏，虎落平原被犬欺。",
        "一举首登龙虎榜，十年身到凤凰池。",
        "十年寒窗无人问，一举成名天下知。",
        "酒债寻常处处有，人生七十古来稀！",
        "养儿防老，积谷防饥。",
        "鸡豚狗彘之畜，无失其时，数口之家，可以无饥矣。",
        "当家才知盐米贵，养子方知父母恩。",
        "常将有日思无日，莫把无时当有时。",
        "树欲静而风不止，子欲养而亲不待。",
        "时来风送滕王阁，运去雷轰荐福碑。",
        "入门休问荣枯事，且看容颜便得知。",
        "官清司吏瘦，神灵庙祝肥。",
        "息却雷霆之怒，罢却虎豹之威。",
        "饶人算之本，输人算之机。",
        "好言难得，恶语易施。",
        "一言既出，驷马难追。",
        "道吾好者是吾贼，道吾恶者是吾师。",
        "路逢侠客须呈剑，不是才人莫献诗。",
        "三人行必有我师焉。",
        "择其善者而从之，其不善者而改之。",
        "欲昌和顺须为善，要振家声在读书。",
        "少壮不努力，老大徒伤悲。",
        "人有善愿，天必佑之。",
        "莫饮卯时酒，昏昏醉到酉。",
        "莫骂酉时妻，一夜受孤凄。",
        "种麻得麻，种豆得豆。",
        "天眼恢恢，疏而不漏。",
        "见官莫向前，作客莫在后。",
        "宁添一斗，莫添一口。",
        "螳螂捕蝉，岂知黄雀在后？",
        "不求金玉重重贵，但愿儿孙个个贤。",
        "一日夫妻，百世姻缘。",
        "百世修来同船渡，千世修来共枕眠。",
        "杀人一万，自损三千。",
        "伤人一语，利如刀割。",
        "枯木逢春犹再发，人无两度再少年。",
        "未晚先投宿，鸡鸣早看天。",
        "将相顶头堪走马，公侯肚内好撑船。",
        "富人思来年，穷人想眼前。",
        "世上若要人情好，赊去物品莫取钱。",
        "生死有命，富贵在天。",
        "击石原有火，不击乃无烟。",
        "人学始知道，不学亦徒然。",
        "莫笑他人老，终须还到老。",
        "和得邻里好，犹如拾片宝。",
        "但能守本分，终身无烦恼。",
        "大家做事寻常，小家做事慌张。",
        "大家礼义教子弟，小家凶恶训儿郎。",
        "君子爱财，取之有道。",
        "贞妇爱色，纳之以礼。",
        "善有善报，恶有恶报。",
        "不是不报，时候未到。",
        "万恶淫为首，百行孝当先。",
        "人而无信，不知其可也。",
        "一人道虚，千人传实。",
        "凡事要好，须问三老。",
        "若争小利，便失大道。",
        "家中不和邻里欺，邻里不和说是非。",
        "年年防饥，夜夜防盗。",
        "学者是好，不学不好。",
        "学者如禾如稻，不学如草如蒿。",
        "遇饮酒时须防醉，得高歌处且高歌。",
        "因风吹火，用力不多。",
        "不因渔夫引，怎能见波涛？",
        "无求到处人情好，不饮任他酒价高。",
        "知事少时烦恼少，识人多处是非多。",
        "进山不怕伤人虎，只怕人情两面刀。",
        "强中更有强中手，恶人须用恶人磨。",
        "会使不在家富豪，风流不用衣着佳。",
        "光阴似箭，日月如梭。",
        "天时不如地利，地利不如人和。",
        "黄金未为贵，安乐值钱多。",
        "为善最乐，作恶难逃。",
        "羊有跪乳之恩，鸦有反哺之情。",
        "孝顺还生孝顺子，忤逆还生忤逆儿。",
        "不信但看檐前水，点点滴滴旧窝池。",
        "隐恶扬善，执其两端。",
        "妻贤夫祸少，子孝父心宽。",
        "已覆之水，收之实难。",
        "人生知足时常足，人老偷闲且是闲。",
        "处处绿杨堪系马，家家有路通长安。",
        "既坠釜甑，反顾何益。",
        "见者易，学者难。",
        "厌静还思喧，嫌喧又忆山。",
        "自从心定后，无处不安然。",
        "莫将容易得，便作等闲看。",
        "用心计较般般错，退后思量事事宽。",
        "道路各别，养家一般。",
        "由俭入奢易，从奢入俭难。",
        "知音说与知音听，不是知音莫与谈。",
        "点石化为金，人心犹未足。",
        "信了赌，卖了屋。",
        "他人观花，不涉你目。",
        "他人碌碌，不涉你足。",
        "谁人不爱子孙贤，谁人不爱千钟粟。",
        "奈五行，不是这般题目。",
        "莫把真心空计较，儿孙自有儿孙福。",
        "书到用时方恨少，事非经过不知难。",
        "天下无不是的父母，世上最难得者兄弟。",
        "与人不和，劝人养鹅；与人不睦，劝人架屋。",
        "但行好事，莫问前程。不交僧道，便是好人。",
        "河狭水激，人急计生。",
        "明知山有虎，莫向虎山行。",
        "路不铲不平，事不为不成。",
        "无钱方断酒，临老始读经。",
        "点塔七层，不如暗处一灯。",
        "堂上二老是活佛，何用灵山朝世尊。",
        "万事劝人休瞒昧，举头三尺有神明。",
        "但存方寸土，留与子孙耕。",
        "灭却心头火，剔起佛前灯。",
        "惺惺多不足，蒙蒙作公卿。",
        "众星朗朗，不如孤月独明。",
        "兄弟相害，不如友生。",
        "合理可作，小利不争。",
        "牡丹花好空入目，枣花虽小结实多。",
        "欺老莫欺小，欺人心不明。",
        "勤奋耕锄收地利，他时饱暖谢苍天。",
        "得忍且忍，得耐且耐，不忍不耐，小事成灾。",
        "相论逞英豪，家计渐渐退。",
        "贤妇令夫贵，恶妇令夫败。",
        "一人有庆，兆民咸赖。",
        "人老心未老，人穷志莫穷。",
        "人无千日好，花无百日红。",
        "黄蜂一口针，橘子两边分。",
        "世间痛恨事，最毒淫妇心。",
        "杀人可恕，情理不容。",
        "乍富不知新受用，乍贫难改旧家风。",
        "座上客常满，杯中酒不空。",
        "屋漏更遭连夜雨，行船又遇打头风。",
        "笋因落箨方成竹，鱼为奔波始化龙。",
        "记得少年骑竹马，转眼又是白头翁。",
        "礼义生于富足，盗贼出于赌博。",
        "天上众星皆拱北，世间无水不朝东。",
        "士为知己者死，女为悦己者容。",
        "色即是空，空即是色。",
        "君子安贫，达人知命。",
        "良药苦口利于病，忠言逆耳利于行。",
        "顺天者昌，逆天者亡。",
        "有缘千里来相会，无缘对面不相逢。",
        "有福者昌，无福者亡。",
        "人为财死，鸟为食亡。",
        "夫妻相和好，琴瑟与笙簧。",
        "红粉易妆娇态女，无钱难作好儿郎。",
        "有子之人贫不久，无儿无女富不长。",
        "善必寿老，恶必早亡。",
        "爽口食多偏作病，快心事过恐遭殃。",
        "富贵定要依本分，贫穷不必再思量。",
        "画水无风空作浪，绣花虽好不闻香。",
        "贪他一斗米，失却半年粮。",
        "争他一脚豚，反失一肘羊。",
        "龙归晚洞云犹湿，麝过春山草木香。",
        "平生只会说人短，何不回头把己量？",
        "见善如不及，见恶如探汤。",
        "人穷志短，马瘦毛长。",
        "自家心里急，他人未知忙。",
        "贫无达士将金赠，病有高人说药方。",
        "触来莫与竞，事过心清凉。",
        "秋来满山多秀色，春来无处不花香。",
        "凡人不可貌相，海水不可斗量。",
        "清清之水为土所防，济济之士为酒所伤。",
        "蒿草之下或有兰香，茅茨之屋或有侯王。",
        "无限朱门生饿殍，几多白屋出公卿。",
        "酒里乾坤大，壶中日月长。",
        "拂石坐来春衫冷，踏花归去马蹄香。",
        "万事前身定，浮生空自忙。",
        "叫月子规喉舌冷，宿花蝴蝶梦魂香。",
        "一言不中，千言不用。",
        "一人传虚，百人传实。",
        "万金良药，不如无疾。",
        "千里送鹅毛，礼轻情义重。",
        "世事如明镜，前程暗似漆。",
        "君子怀刑，小人怀惠。",
        "架上碗儿轮流转，媳妇自有做婆时。",
        "人生一世，如驹过隙。",
        "良田万顷，日食一升。",
        "大厦千间，夜眠八尺。",
        "千经万典，孝义为先。",
        "天上人间，方便第一。",
        "一字入公门，九牛拔不出。",
        "八字衙门向南开，有理无钱莫进来。",
        "欲求天下事，须用世间财。",
        "富从升合起，贫因不算来。",
        "近河不得枉使水，近山不得枉烧柴。",
        "家无读书子，官从何处来？",
        "慈不掌兵，义不掌财。",
        "一夫当关，万夫莫开。",
        "万事不由人计较，一生都是命安排。",
        "白云本是无心物，却被清风引出来。",
        "慢行急行，逆取顺取。",
        "命中只有如许财，丝毫不可有闪失。",
        "人间私语，天闻若雷。",
        "暗室亏心，神目如电。",
        "一毫之恶，劝人莫作。一毫之善，与人方便。",
        "亏人是祸，饶人是福，天眼恢恢，报应甚速。",
        "圣贤言语，神钦鬼服。",
        "人各有心，心各有见。",
        "口说不如身逢，耳闻不如目见。",
        "见人富贵生欢喜，莫把心头似火烧。",
        "养兵千日，用在一时。",
        "国清才子贵，家富小儿娇。",
        "利刀割体疮犹使，恶语伤人恨不消。",
        "公道世间唯白发，贵人头上不曾饶。",
        "有才堪出众，无衣懒出门。",
        "为官须作相，及第必争先。",
        "苗从地发，树由枝分。",
        "宅里燃火，烟气成云。",
        "以直报怨，知恩报恩。",
        "红颜今日虽欺我，白发他时不放君。",
        "借问酒家何处有，牧童遥指杏花村。",
        "父子和而家不退，兄弟和而家不分。",
        "一片云间不相识，三千里外却逢君。",
        "官有公法，民有私约。",
        "平时不烧香，临时抱佛脚。",
        "幸生太平无事日，恐防年老不多时。",
        "国乱思良将，家贫思良妻。",
        "池塘积水须防旱，田地深耕足养家。",
        "根深不怕风摇动，树正何愁月影斜。",
        "争得猫儿，失却牛脚。",
        "愚者千虑，必有一得，智者千虑，必有一失。",
        "始吾于人也，听其言而信其行。",
        "今吾于人也，听其言而观其行。",
        "哪个梳头无乱发，情人眼里出西施。",
        "珠沉渊而川媚，玉韫石而山辉。",
        "夕阳无限好，只恐不多时。",
        "久旱逢甘霖，他乡遇故知；洞房花烛夜，金榜题名时。",
        "惜花春起早，爱月夜眠迟。",
        "掬水月在手，弄花香满衣。",
        "桃红李白蔷薇紫，问着东君总不知。",
        "教子教孙须教义，栽桑栽柘少栽花。",
        "休念故乡生处好，受恩深处便为家。",
        "学在一人之下，用在万人之上。",
        "一日为师，终生为父。",
        "忘恩负义，禽兽之徒。",
        "劝君莫将油炒菜，留与儿孙夜读书。",
        "书中自有千钟粟，书中自有颜如玉。",
        "莫怨天来莫怨人，五行八字命生成。",
        "莫怨自己穷，穷要穷得干净；莫羡他人富，富要富得清高。",
        "别人骑马我骑驴，仔细思量我不如，",
        "待我回头看，还有挑脚汉。",
        "路上有饥人，家中有剩饭。",
        "积德与儿孙，要广行方便。",
        "作善鬼神钦，作恶遭天遣。",
        "积钱积谷不如积德，买田买地不如买书。",
        "一日春工十日粮，十日春工半年粮。",
        "疏懒人没吃，勤俭粮满仓。",
        "人亲财不亲，财利要分清。",
        "十分伶俐使七分，常留三分与儿孙，",
        "若要十分都使尽，远在儿孙近在身。",
        "君子乐得做君子，小人枉自做小人。",
        "好学者则庶民之子为公卿，不好学者则公卿之子为庶民。",
        "惜钱莫教子，护短莫从师。",
        "记得旧文章，便是新举子。",
        "人在家中坐，祸从天上落。",
        "但求心无愧，不怕有后灾。",
        "只有和气去迎人，哪有相打得太平。",
        "忠厚自有忠厚报，豪强一定受官刑。",
        "人到公门正好修，留些阴德在后头。",
        "为人何必争高下，一旦无命万事休。",
        "山高不算高，人心比天高。",
        "白水变酒卖，还嫌猪无糟。",
        "贫寒休要怨，宝贵不须骄。",
        "善恶随人作，祸福自己招。",
        "奉劝君子，各宜守己。",
        "只此呈示，万无一失。"
      ]
    },
    {
      "chapter": "下集",
      "paragraphs": [
        "前人俗语，言浅理深。",
        "补遗增广，集成书文。",
        "世上无难事，只怕不专心。",
        "成人不自在，自在不成人；",
        "金凭火炼方知色，与人交财便知心。",
        "乞丐无粮，懒惰而成。",
        "勤俭为无价之宝，节粮乃众妙之门。",
        "省事俭用，免得求人。",
        "量大祸不在，机深祸亦深。",
        "善为至宝深深用，心作良田世世耕。",
        "群居防口，独坐防心。",
        "体无病为富贵，身平安莫怨贫。",
        "败家子弟挥金如土，贫家子弟积土成金。",
        "富贵非关天地，祸福不是鬼神。",
        "安分贫一时，本分终不贫。",
        "不拜父母拜干亲，弟兄不和结外人。",
        "人过留名，雁过留声。",
        "择子莫择父，择亲莫择邻。",
        "爱妻之心是主，爱子之心是亲。",
        "事从根起，藕叶连心。",
        "祸与福同门，利与害同城。",
        "清酒红人脸，财帛动人心！",
        "宁可荤口念佛，不可素口骂人。",
        "有钱能说话，无钱话不灵。",
        "岂能尽如人意？但求不愧吾心。",
        "不说自己井绳短，反说他人箍井深。",
        "恩爱多生病，无钱便觉贫。",
        "只学斟酒意，莫学下棋心。",
        "孝莫假意，转眼便为人父母。",
        "善休望报，回头只看汝儿孙！",
        "口开神气散，舌出是非生！",
        "弹琴费指甲，说话费精神。",
        "千贯买田，万贯结邻。",
        "人言未必犹尽，听话只听三分。",
        "隔壁岂无耳，窗外岂无人？",
        "财可养生须注意，事不关己不劳心。",
        "酒不护贤，色不护病；",
        "财不护亲，气不护命！",
        "一日不可无常业，安闲便易起邪心！",
        "炎凉世态，富贵更甚于贫贱；",
        "嫉妒人心，骨肉更甚于外人！",
        "瓜熟蒂落，水到渠成。",
        "人情送匹马，买卖不饶针！",
        "过头饭好吃，过头话难听！",
        "事多累了自己，田多养了众人。",
        "怕事忍事不生事自然无事；",
        "平心静心不欺心何等放心！",
        "天子至尊不过于理，在理良心天下通行。",
        "好话不在多说，有理不在高声！",
        "一朝权在手，便把令来行。",
        "甘草味甜人可食，巧言妄语不可听。",
        "当场不论，过后枉然。",
        "贫莫与富斗，富莫与官争！",
        "官清难逃猾吏手，衙门少有念佛人！",
        "家有千口，主事一人。",
        "父子竭力山成玉，弟兄同心土变金。",
        "当事者迷，旁观者清。",
        "怪人不知理，知理不怪人。",
        "未富先富终不富，未贫先贫终不贫。",
        "少当少取，少输当赢！",
        "饱暖思淫欲，饥寒起盗心！",
        "蚊虫遭扇打，只因嘴伤人！",
        "欲多伤神，财多累心！",
        "布衣得暖真为福，千金平安即是春。",
        "家贫出孝子，国乱显忠臣！",
        "宁做太平犬，莫做离乱人！",
        "人有几等，官有几品。",
        "理不卫亲，法不为民。",
        "自重者然后人重，人轻者便是自轻。",
        "自身不谨，扰乱四邻。",
        "快意事过非快意，自古败名因败事。",
        "伤身事莫做，伤心话莫说。",
        "小人肥口，君子肥身。",
        "地不生无名之辈，天不生无路之人。",
        "一苗露水一苗草，一朝天子一朝臣。",
        "读未见书，如得良友；见已读书，如逢故人。",
        "福满须防有祸，凶多料必无争。",
        "不怕三十而死，只怕死后无名。",
        "但知江湖者，都是薄命人。",
        "不怕方中打死人，只知方中无好人。",
        "说长说短，宁说人长莫说短；",
        "施恩施怨，宁施人恩莫施怨。",
        "育林养虎，虎大伤人。",
        "冤家抱头死，事要解交人。",
        "卷帘归乳燕，开扇出苍蝇。",
        "爱鼠常留饭，怜蛾灯罩纱。",
        "人命在天，物命在人。",
        "奸不通父母，贼不通地邻。",
        "盗贼多出赌博，人命常出奸情。",
        "治国信谗必杀忠臣，治家信谗必疏其亲。",
        "治国不用佞臣，治家不用佞妇。",
        "好臣一国之宝，好妇一家之珍。",
        "稳的不滚，滚的不稳。",
        "儿不嫌母丑，狗不嫌家贫。",
        "君子千钱不计较，小人一钱恼人心。",
        "人前显贵，闹里夺争。",
        "要知江湖深，一个不做声。",
        "知止自当出妄想，安贫须是禁奢心。",
        "初入行业，三年事成；",
        "初吃馒头，三年口生。",
        "家无生活计，坐吃如山崩。",
        "家有良田万顷，不如薄艺在身；",
        "艺多不养家，食多嚼不赢。",
        "命中只有八合米，走遍天下不满升。",
        "使心用心，反害自身。",
        "国家无空地，世上无闲人。",
        "妙药难医怨逆病，混财不富穷命人。",
        "耽误一年春，十年补不清；",
        "人能处处能，草能处处生。",
        "会打三班鼓，也要几个人。",
        "人不走不亲，水不打不浑。",
        "三贫三富不到老，十年兴败多少人！",
        "买货买得真，折本折得轻；",
        "不怕问到，只怕倒问。",
        "人强不如货强，价高不如口便。",
        "会买买怕人，会卖卖怕人。",
        "只只船上有梢公，天子足下有贫亲。",
        "既知莫望，不知莫向。",
        "在一行，练一行；",
        "穷莫失志，富莫癫狂。",
        "天欲令其灭亡，必先让其疯狂。",
        "梢长人胆大，梢短人心慌。",
        "隔行莫贪利，久炼必成钢。",
        "瓶花虽好艳，相看不耐长。",
        "早起三光，迟起三慌。",
        "未来休指望，过去莫思量；",
        "时来遇好友，病去遇良方。",
        "布得春风有夏雨，哈得秋风大家凉。",
        "晴带雨伞，饱带饥粮。",
        "满壶全不响，半壶响叮当。",
        "久利之事莫为，众争之地莫往。",
        "老医迷旧疾，朽药误良方；",
        "该在水中死，不在岸上亡。",
        "舍财不如少取，施药不如传方。",
        "倒了城墙丑了县官，打了梅香丑了姑娘。",
        "燕子不进愁门，耗子不钻空仓。",
        "苍蝇不叮无缝蛋，谣言不找谨慎人。",
        "一人舍死，万人难当。",
        "人争一口气，佛争一炷香。",
        "门为小人而设，锁乃君子之防。",
        "舌咬只为揉，齿落皆因眶。",
        "硬弩弦先断，钢刀刃自伤。",
        "贼名难受，龟名难当。",
        "好事他人未见讲，错处他偏说得长。",
        "男子无志纯铁无钢，女子无志烂草无瓤。",
        "生男欲得成龙犹恐成獐，生女欲得成凤犹恐成虎。",
        "养男莫听狂言，养女莫叫离母。",
        "男子失教必愚顽，女子失教定粗鲁。",
        "生男莫教弓与弩，生女莫教歌与舞。",
        "学成弓弩沙场灾，学成歌舞为人妾。",
        "财交者密，财尽者疏。",
        "婚姻论财，夫妻之道。",
        "色娇者亲，色衰者疏。",
        "少实胜虚，巧不如拙。",
        "百战百胜不如无争，万言万中不如一默。",
        "有钱不置怨逆产，冤家宜解不宜结。",
        "近朱者赤，近墨者黑。",
        "一个山头一只虎，恶龙难斗地头蛇。",
        "出门看天色，进门看脸色。",
        "商贾买卖如施舍，买卖公平如积德。",
        "天生一人，地生一穴。",
        "家无三年之积不成其家，国无九年之积不成其国。",
        "男子有德便是才，女子无才便是德。",
        "有钱难买子孙贤，女儿不请上门客。",
        "男大当婚女大当嫁，不婚不嫁惹出笑话。",
        "谦虚美德，过谦即诈。",
        "自己跌倒自己爬，望人扶持都是假。",
        "人不知己过，牛不知力大。",
        "一家饱暖千家怨，一物不见赖千家。",
        "当面论人惹恨最大，是与不是随他说吧！",
        "谁人做得千年主，转眼流传八百家。",
        "满载芝麻都漏了，还在水里捞油花！",
        "皇帝坐北京，以理统天下。",
        "五百年前共一家，不同祖宗也同华！",
        "学堂大如官厅，人情大过王法。",
        "找钱犹如针挑土，用钱犹如水推沙！",
        "害人之心不可有，防人之心不可无！",
        "不愁无路，就怕不做。",
        "须向根头寻活计，莫从体面下功夫！",
        "祸从口出，病从口入。",
        "药补不如肉补，肉补不如养补。",
        "思虑之害甚于酒色，日日劳力上床呼疾。",
        "人怕不是福，人欺不是辱。",
        "能言不是真君子，善处方为大丈夫！",
        "为人莫犯法，犯法身无主。",
        "姊妹同肝胆，弟兄同骨肉。",
        "慈母多误子，悍妇必欺夫！",
        "君子千里同舟，小人隔墙易宿。",
        "文钱逼死英雄汉，财不归身恰是无。",
        "妻子如衣服，弟兄似手足。",
        "衣服补易新，手足断难续。",
        "盗贼怨失主，不孝怨父母。",
        "一时劝人以口，百世劝人以书。",
        "我不如人我无其福，人不如我我常知足！",
        "捡金不忘失金人，三两黄铜四两福。",
        "因祸得福，求赌必输。",
        "一言而让他人之祸，一忿而折平生之福。",
        "天有不测风云，人有旦夕祸福。",
        "不淫当斋，淡饱当肉。",
        "缓步当车，无祸当福。",
        "男无良友不知己之有过，女无明镜不知面之精粗。",
        "事非亲做，不知难处。",
        "十年易读举子，百年难淘江湖！",
        "积钱不如积德，闲坐不如看书。",
        "思量挑担苦，空手做是福。",
        "时来易借银千两，运去难赊酒半壶。",
        "天晴打过落雨铺，少时享过老来福。",
        "与人方便自己方便，一家打墙两家好看。",
        "当面留一线，过后好相见。",
        "入门掠虎易，开口告人难。",
        "手指要往内撇，家丑不可外传。",
        "浪子出于祖无德，孝子出于前人贤。",
        "货离乡贵，人离乡贱。",
        "树挪死，人挪活。",
        "在家千日好，出门处处难。",
        "三员长者当官员，几个明人当知县？",
        "明人自断，愚人官断。",
        "人怕三见面，树怕一墨线。",
        "村夫硬似铁，光棍软如棉。",
        "不是撑船手，怎敢拿篙竿！",
        "天下礼仪无穷，一人知识有限。",
        "一人不得二人计，宋江难结万人缘。",
        "家有三亩田，不离衙门前，乡间无强汉，衙门就饿饭。",
        "人人依礼仪，天下不设官。",
        "衙门钱，眼睛钱；",
        "田禾钱，千万年。",
        "诗书必读，不可做官。",
        "为人莫当官，当官皆一般。",
        "换了你我去，恐比他还贪。",
        "官吏清廉如修行，书差方便如行善。",
        "靠山吃山，种田吃田。",
        "吃尽美味还是盐，穿尽绫罗还是棉。",
        "一夫不耕，全家饿饭，一女不织，全家受寒。",
        "金银到手非容易，用时方知来时难。",
        "先讲断，后不乱，免得藕断丝不断。",
        "听人劝，得一半。",
        "不怕慢，只怕站。",
        "逢快莫赶，逢贱莫懒。",
        "谋事在人，成事在天！",
        "长路人挑担，短路人赚钱。",
        "宁卖现二，莫卖赊三。",
        "赚钱往前算，折本往后算。",
        "小小生意赚大钱，七十二行出状元。",
        "自己无运至，却怨世界难。",
        "胆大不如胆小，心宽甚如屋宽。",
        "妻贤何愁家不富，子孙何须受祖田。",
        "是儿不死，是财不散。",
        "财来生我易，我去生财难。",
        "十月滩头坐，一日下九滩。",
        "结交一人难上难，得罪一人一时间。",
        "借债经商，卖田还债；",
        "赊钱起屋，卖屋还钱。",
        "修起庙来鬼都老，拾得秤来姜卖完。",
        "不嫖莫转，不赌莫看。",
        "节食以去病，少食以延年。",
        "豆腐多了是包水，梢公多了打烂船。",
        "无口过是，无眼过难。",
        "无身过易，无心过难。",
        "不会凫水怨河湾，不会犁田怨枷担。",
        "他马莫骑，他弓莫挽。",
        "要知心腹事，但听口中言。",
        "宁在人前全不会，莫在人前会不全。",
        "事非亲见，切莫乱谈。",
        "打人莫打脸，骂人莫骂短。",
        "好言一句三冬暖，话不投机六月寒。",
        "人上十口难盘，帐上万元难还。",
        "放债如施，收债如讨。",
        "告状讨钱，海底摸盐。",
        "衙门深似海，弊病大如天。",
        "银钱莫欺骗，牛马不好变。",
        "好汉莫被人识破，看破不值半文钱。",
        "狗咬对头人，雷打三世冤。",
        "不卖香烧无剩钱，井水不打不满边。",
        "事宽则园，太久则偏。",
        "高人求低易，低人求高难。",
        "有钱就是男子汉，无钱就是汉子难。",
        "人上一百，手艺齐全。",
        "难者不会，会者不难。",
        "生就木头造就船，砍的没得车的圆。",
        "心不得满，事不得全。",
        "鸟飞不尽，话说不完。",
        "人无喜色休开店，事不遂心莫怨天。",
        "选婿莫选田园，选女莫选嫁奁。",
        "红颜女子多薄命，福人出在丑人边。",
        "人将礼义为先，树将花果为园。",
        "临危许行善，过后心又变。",
        "天意违可以人回，命早定可以心挽。",
        "强盗口内出赦书，君子口中无戏言。",
        "贵人语少，贫子话多。",
        "快里须斟酌，耽误莫迟春。",
        "读过古华佗，不如见症多。",
        "东屋未补西屋破，前帐未还后又拖。",
        "今年又说明年富，待到明年差不多。",
        "志不同己，不必强合。",
        "莫道坐中安乐少，须知世上苦情多。",
        "本少利微强如坐，屋檐水也滴得多。",
        "勤俭持家富，谦恭受益多。",
        "细处不断粗处断，黄梅不落青梅落。",
        "见钱起意便是贼，顺手牵羊乃为盗。",
        "要做快活人，切莫寻烦恼。",
        "要做长寿人，莫做短命事。",
        "要做有后人，莫做无后事。",
        "不经一事，不长一智。",
        "宁可无钱使，不可无行止。",
        "栽树要栽松柏，结交要结君子。",
        "秀才不出门，能知天下事。",
        "钱多不经用，儿多不耐死。",
        "弟兄争财家不穷不止，妻妾争风夫不死不止。",
        "男人有志，妇人有势。",
        "夫人死百将临门，将军死一卒不至。",
        "天旱误甲子，人穷误口齿。",
        "百岁无多日，光阴能几时？",
        "父母养其身，自己立其志。",
        "待有余而济人，终无济人之日；",
        "待有闲而读书，终无读书之时。",
        "此书传后世，句句必精读，其中礼和义，奉劝告世人。",
        "勤奋读，苦发奋，走遍天涯如游刃。"
      ]
    }
  ]
}
