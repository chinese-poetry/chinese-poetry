{
  "title": "千家诗",
  "author": "南宋谢枋得/明代王相",
  "content": [
    {
      "type": "五言绝句",
      "content": [
        {
          "chapter": "春眠",
          "author": "（唐）孟浩然",
          "paragraphs": [
            "春眠不觉晓，处处闻啼鸟。",
            "夜来风雨声，花落知多少。"
          ]
        },
        {
          "chapter": "访袁拾遗不遇",
          "author": "（唐）孟浩然",
          "paragraphs": [
            "洛阳访才子，江岭作流人。",
            "闻说梅花早，何如此地春。"
          ]
        },
        {
          "chapter": "送郭司仓",
          "author": "（唐）王昌龄",
          "paragraphs": [
            "映门淮水绿，留骑主人心。",
            "明月随良掾，春潮夜夜深。"
          ]
        },
        {
          "chapter": "洛阳道",
          "author": "（唐）储光羲",
          "paragraphs": [
            "大道直如发，春来佳气多。",
            "五陵贵公子，双双呜玉珂。"
          ]
        },
        {
          "chapter": "独坐敬亭山",
          "author": "（唐）李白",
          "paragraphs": [
            "众鸟高飞尽，孤云独去闲。",
            "相看两不厌，只有敬亭山。"
          ]
        },
        {
          "chapter": "登鹳鹤楼",
          "author": "（唐）王之涣",
          "paragraphs": [
            "白日依山尽，黄河入海流。",
            "欲穷千里目，更上一层楼。"
          ]
        },
        {
          "chapter": "观永乐公主入番",
          "author": "（唐）孙逖",
          "paragraphs": [
            "边地莺花少，年来未觉新。",
            "美人天上落，龙塞始应春。"
          ]
        },
        {
          "chapter": "伊州歌",
          "author": "（唐）金昌绪",
          "paragraphs": [
            "打起黄莺儿，莫教枝上啼。",
            "啼时惊妾梦，不得到辽西。"
          ]
        },
        {
          "chapter": "左掖梨花",
          "author": "（唐）丘为",
          "paragraphs": [
            "冷艳全欺雪，余香乍入衣。",
            "春风且莫定，吹向玉阶飞。"
          ]
        },
        {
          "chapter": "思君恩",
          "author": "（唐）令狐楚",
          "paragraphs": [
            "小苑莺歌歇，长门蝶舞多。",
            "眼看春又去，翠辇不曾过。"
          ]
        },
        {
          "chapter": "题袁氏别业",
          "author": "（唐）贺知章",
          "paragraphs": [
            "主人不相识，偶坐为林泉。",
            "莫谩愁沽酒，囊中自有钱。"
          ]
        },
        {
          "chapter": "夜送赵纵",
          "author": "（唐）杨炯",
          "paragraphs": [
            "赵氏连城璧，由来天下传。",
            "送君还旧府，明月满前川。"
          ]
        },
        {
          "chapter": "竹里馆",
          "author": "（唐）王维",
          "paragraphs": [
            "独坐幽篁里，弹琴复长啸。",
            "深林人不知，明月来相照。"
          ]
        },
        {
          "chapter": "送朱大入秦",
          "author": "（唐）王维",
          "paragraphs": [
            "避人五陵去，宝剑值千金。",
            "分手脱相赠，平生一片心。"
          ]
        },
        {
          "chapter": "长干行",
          "author": "（唐）崔颢",
          "paragraphs": [
            "君家在何处？妾住在横塘。",
            "停船暂借问，或恐是同乡。"
          ]
        },
        {
          "chapter": "咏史",
          "author": "（唐）高适",
          "paragraphs": [
            "尚有绨袍赠，应怜范叔寒。",
            "不知天下士，犹作布衣看。"
          ]
        },
        {
          "chapter": "罢相作",
          "author": "（唐）李适之",
          "paragraphs": [
            "避贤初罢相，乐圣且衔杯。",
            "为问门前客，今朝几个来。"
          ]
        },
        {
          "chapter": "逢侠者",
          "author": "（唐）钱起",
          "paragraphs": [
            "燕赵悲歌士，相逢剧孟家。",
            "寸心言不尽，前路日将斜。"
          ]
        },
        {
          "chapter": "江行望匡庐",
          "author": "（唐）钱起",
          "paragraphs": [
            "咫尺愁风雨，匡庐不可登。",
            "只疑云雾窟，犹有六朝僧。"
          ]
        },
        {
          "chapter": "答李浣",
          "author": "（唐）韦应物",
          "paragraphs": [
            "林中观易罢，溪上对鸥闲。",
            "楚俗饶词客，何人最往还。"
          ]
        },
        {
          "chapter": "秋风引",
          "author": "（唐）刘禹锡",
          "paragraphs": [
            "何处秋风至，萧萧送雁羣。",
            "朝来入庭树，孤客最先闻。"
          ]
        },
        {
          "chapter": "秋夜寄丘员外",
          "author": "（唐）韦应物",
          "paragraphs": [
            "怀君属秋夜，散步咏凉天。",
            "山空松子落，幽人应未眠。"
          ]
        },
        {
          "chapter": "秋日",
          "author": "（唐）耿湋",
          "paragraphs": [
            "返照入闾巷，忧来谁共语。",
            "古道少人行，秋风动禾黍。"
          ]
        },
        {
          "chapter": "秋日湖上",
          "author": "（唐）薛莹",
          "paragraphs": [
            "落日五湖游，烟波处处愁。",
            "浮沉千古事，谁与问东流。"
          ]
        },
        {
          "chapter": "宫中题",
          "author": "（唐）李昂",
          "paragraphs": [
            "辇路生秋草，上林花满枝。",
            "凭高何限意，无复侍臣知。"
          ]
        },
        {
          "chapter": "汾上惊秋",
          "author": "（唐）苏颋",
          "paragraphs": [
            "北风吹白云，万里渡河汾。",
            "心绪逢摇落，秋声不可闻。"
          ]
        },
        {
          "chapter": "寻隐者不遇",
          "author": "（唐）贾岛",
          "paragraphs": [
            "松下问童子，言师采药去。",
            "只在此山中，云深不知处。"
          ]
        },
        {
          "chapter": "蜀道后期",
          "author": "（唐）张说",
          "paragraphs": [
            "客心争日月，来往预期程。",
            "秋风不相待，先至洛阳城。"
          ]
        },
        {
          "chapter": "静夜思",
          "author": "（唐）李白",
          "paragraphs": [
            "牀前明月光，疑是地上霜。",
            "举头望明月，低头思故乡。"
          ]
        },
        {
          "chapter": "秋浦歌",
          "author": "（唐）李白",
          "paragraphs": [
            "白发三千丈，离愁似个长。",
            "不知明镜里，何处得秋霜。"
          ]
        },
        {
          "chapter": "赠乔侍郎",
          "author": "（唐）陈子昂",
          "paragraphs": [
            "汉廷荣巧宦，云阁薄边功。",
            "可怜骢马使，白首为谁雄。"
          ]
        },
        {
          "chapter": "答五陵太守",
          "author": "（唐）王昌龄",
          "paragraphs": [
            "仗剑行千里，微躯敢一言。",
            "曾为大梁客，不负信陵恩。"
          ]
        },
        {
          "chapter": "行军九日思长安故园",
          "author": "（唐）岑参",
          "paragraphs": [
            "强欲登高去，无人送酒来。",
            "遥怜故园菊，应傍战场开。"
          ]
        },
        {
          "chapter": "婕妤怨",
          "author": "（唐）皇甫冉",
          "paragraphs": [
            "花枝出建章，凤管发昭阳。",
            "借问承恩者，双蛾几许长？"
          ]
        },
        {
          "chapter": "题竹林寺",
          "author": "（唐）朱放",
          "paragraphs": [
            "岁月人间促，烟霞此地多。",
            "殷勤竹林寺，更得几回过？"
          ]
        },
        {
          "chapter": "过三闾庙",
          "author": "（唐）戴叔伦",
          "paragraphs": [
            "沅湘流不尽，屈子怨何深！",
            "日暮秋风起，萧萧枫树林。"
          ]
        },
        {
          "chapter": "易水送别",
          "author": "（唐）骆宾王",
          "paragraphs": [
            "此地别燕丹，壮士发冲冠。",
            "昔时人已没，今日水犹寒。"
          ]
        },
        {
          "chapter": "别卢秦卿",
          "author": "（唐）司空曙",
          "paragraphs": [
            "知有前期在，难分此夜中。",
            "无将故人酒，不及石尤风。"
          ]
        },
        {
          "chapter": "答人",
          "author": "（唐）太上隐者",
          "paragraphs": [
            "偶来松树下，高枕石头眠。",
            "山中无历日，寒尽不知年。"
          ]
        }
      ]
    },
    {
      "type": "五言律诗",
      "content": [
        {
          "chapter": "幸蜀回至剑门",
          "author": "（唐）李隆基",
          "paragraphs": [
            "剑阁横云峻，銮舆出狩回。",
            "翠屏千仞合，丹嶂五丁开。",
            "灌木萦旗转，仙云拂马来。",
            "乘时方在德，嗟尔勒铭才。"
          ]
        },
        {
          "chapter": "和晋陵陆承相",
          "author": "（唐）杜审言",
          "paragraphs": [
            "独有宦游人，偏惊物候新。",
            "云霞出海曙，梅柳渡江春。",
            "淑气催黄鸟，晴光转绿苹。",
            "忽闻歌古调，归思欲沾巾。"
          ]
        },
        {
          "chapter": "蓬莱三殿侍宴奉敕咏终南山",
          "author": "（唐）杜审言",
          "paragraphs": [
            "北斗挂城边，南山倚殿前。",
            "云标金阙回，树杪玉堂悬。",
            "半岭通佳气，中峯绕瑞烟。",
            "小臣持献寿，长此戴尧天。"
          ]
        },
        {
          "chapter": "春夜别友人",
          "author": "（唐）陈子昂",
          "paragraphs": [
            "银烛吐青烟，金尊对绮筵。",
            "离堂思琴瑟，别路绕山川。",
            "明月悬高树，长河没晓天。",
            "悠悠洛阳道，此会在何年。"
          ]
        },
        {
          "chapter": "长宁公主东庄侍宴",
          "author": "（唐）李峤",
          "paragraphs": [
            "别业临青甸，鸣銮降紫霄。",
            "长筵鹓鹭集，仙管凤凰调。",
            "树接南山近，烟含北渚遥。",
            "承恩咸已醉，恋赏未还镳。"
          ]
        },
        {
          "chapter": "恩赐丽正殿书院赐宴应制得林字",
          "author": "（唐）张说",
          "paragraphs": [
            "东壁图书府，西园翰墨林。",
            "诵诗闻国政，讲易见天心。",
            "位窃和羹重，恩叨醉酒深。",
            "载歌春兴曲，情竭为知音。"
          ]
        },
        {
          "chapter": "送友人",
          "author": "（唐）李白",
          "paragraphs": [
            "青山横北郭，白水绕东城。",
            "此地一为别，孤篷万里征。",
            "浮云游子意，落日故人情。",
            "挥手自兹去，萧萧斑马鸣。"
          ]
        },
        {
          "chapter": "送友人入蜀",
          "author": "（唐）李白",
          "paragraphs": [
            "见说蚕丛路，崎岖不易行。",
            "山从人面起，云傍马头生。",
            "芳树笼秦栈，春流绕蜀城。",
            "升沈应已定，不必问君平。"
          ]
        },
        {
          "chapter": "次北固山下",
          "author": "（唐）王湾",
          "paragraphs": [
            "客路青山外，行舟绿水前。",
            "潮平两岸阔，风正一帆悬。",
            "海日生残夜，江春入旧年。",
            "乡书何处达，归雁洛阳边。"
          ]
        },
        {
          "chapter": "苏氏别业",
          "author": "（唐）祖咏",
          "paragraphs": [
            "别业居幽处，到来生隐心。",
            "南山当户牖，澧水映园林。",
            "竹覆经冬雪，庭昏未夕阴。",
            "寥寥人境外，闲坐听春禽。"
          ]
        },
        {
          "chapter": "春宿左省",
          "author": "（唐）杜甫",
          "paragraphs": [
            "花隐掖垣暮，啾啾栖鸟过。",
            "星临万户动，月傍九霄多。",
            "不寝听金钥，因风想玉坷。",
            "明朝有封事，数问夜如何？"
          ]
        },
        {
          "chapter": "题玄武禅师屋壁",
          "author": "（唐）杜甫",
          "paragraphs": [
            "何年顾虎头，满壁画沧州。",
            "赤日石林气，青天江海流。",
            "锡飞常近鹤，杯渡不惊鸥。",
            "似得庐山路，真随惠远游。"
          ]
        },
        {
          "chapter": "终南山",
          "author": "（唐）王维",
          "paragraphs": [
            "太乙近天都，连山到海隅。",
            "白云回望合，青霭入看无。",
            "分野中峯变，阴晴众壑殊。",
            "欲投何处宿，隔水问樵夫。"
          ]
        },
        {
          "chapter": "登总持阁",
          "author": "（唐）岑参",
          "paragraphs": [
            "高阁逼诸天，登临近日边。",
            "晴开万井树，愁看五陵烟。",
            "槛外低秦岭，窗中小渭川。",
            "早知清净理，常愿奉金仙。"
          ]
        },
        {
          "chapter": "寄左省杜拾遗",
          "author": "（唐）岑参",
          "paragraphs": [
            "联步趋丹陛，分曹限紫薇。",
            "晓随天仗入，暮惹御香归。",
            "白发悲花落，青云羨鸟飞。",
            "圣朝无阙事，自觉谏书稀。"
          ]
        },
        {
          "chapter": "登兖州城楼",
          "author": "（唐）杜甫",
          "paragraphs": [
            "东郡趋庭日，南楼纵目初。",
            "浮云连海岱，平野入青徐。",
            "孤嶂秦碑在，荒城鲁殿余。",
            "从来多古意，临眺独踌躇。"
          ]
        },
        {
          "chapter": "杜少府之任蜀州",
          "author": "（唐）王勃",
          "paragraphs": [
            "城阙辅三秦，风烟望五津。",
            "与君离别意，同是宦游人。",
            "海内存知己，天涯若比邻。",
            "无为在歧路，儿女共沾巾。"
          ]
        },
        {
          "chapter": "送崔融",
          "author": "（唐）杜审言",
          "paragraphs": [
            "君王行出将，书记远从征。",
            "祖帐连河阙，军麾动洛城。",
            "旌旗朝朔气，笳吹夜边声。",
            "坐觉烟尘少，秋风古北平。"
          ]
        },
        {
          "chapter": "扈从登封途中作",
          "author": "（唐）宋之问",
          "paragraphs": [
            "帐殿郁崔嵬，仙游实壮哉！",
            "晓云连幕卷，夜火杂星回。",
            "谷暗千旗出，山鸣万乘来。",
            "扈从良可赋，终乏掞天才。"
          ]
        },
        {
          "chapter": "题义公禅房",
          "author": "（唐）孟浩然",
          "paragraphs": [
            "义公习禅寂，结宇依空林。",
            "户外一峯秀，阶前众壑深。",
            "夕阳连雨足，空翠落庭阴。",
            "看取莲花净，方知不染心。"
          ]
        },
        {
          "chapter": "醉后赠张九旭",
          "author": "（唐）高适",
          "paragraphs": [
            "世上漫相识，此翁殊不然。",
            "兴来书自圣，醉后语尤颠。",
            "白发老闲事，青云在目前。",
            "牀头一壶酒，能更几回眠。"
          ]
        },
        {
          "chapter": "玉台观",
          "author": "（唐）高适",
          "paragraphs": [
            "浩劫因王造，平台访古游。",
            "彩云萧史驻，文字鲁恭留。",
            "宫阙通羣帝，干坤到十洲。",
            "人传有笙鹤，时过北山头。"
          ]
        },
        {
          "chapter": "观李固请司马弟山水图",
          "author": "（唐）杜甫",
          "paragraphs": [
            "方丈浑连水，天台总映云。",
            "人间长见画，老去限空闻。",
            "范蠡舟偏小，王乔鹤不羣。",
            "此生随万物，何处出尘氛。"
          ]
        },
        {
          "chapter": "旅夜书怀",
          "author": "（唐）杜甫",
          "paragraphs": [
            "细草微风岸，危樯独夜舟。",
            "星垂平野阔，月涌大江流。",
            "名岂文章著，官因老病休。",
            "飘飘何所似，天地一沙鸥。"
          ]
        },
        {
          "chapter": "登岳阳楼",
          "author": "（唐）杜甫",
          "paragraphs": [
            "昔闻洞庭水，今上岳阳楼。",
            "吴楚东南坼，干坤日月浮。",
            "亲朋无一字，老病有孤舟。",
            "戎马关山北，凭轩涕泗流。"
          ]
        },
        {
          "chapter": "江南旅情",
          "author": "（唐）祖咏",
          "paragraphs": [
            "楚山不可极，归路但萧条。",
            "海色晴看雨，江声夜听潮。",
            "剑留南斗近，书寄北风遥。",
            "为报空潭橘，无媒寄洛桥。"
          ]
        },
        {
          "chapter": "宿龙兴寺",
          "author": "（唐）綦毋潜",
          "paragraphs": [
            "香刹夜忘归，松清古殿扉。",
            "灯明方丈室，珠系比丘衣。",
            "白日传心净，青莲喻法微。",
            "天花落不尽，处处鸟衔飞。"
          ]
        },
        {
          "chapter": "破山寺后禅院",
          "author": "（唐）常建",
          "paragraphs": [
            "清晨入古寺，初日照高林。",
            "曲径通幽处，禅房花木深。",
            "山光悦鸟性，潭影空人心。",
            "万籁此俱寂，惟闻钟磬音。"
          ]
        },
        {
          "chapter": "题松汀驿",
          "author": "（唐）张佑",
          "paragraphs": [
            "山色远含空，苍茫泽国东。",
            "海明先见日，江白迥闻风。",
            "鸟道高原去，人烟小径通。",
            "那知旧遗逸，不在五湖中。"
          ]
        },
        {
          "chapter": "圣果寺",
          "author": "（唐）释处默",
          "paragraphs": [
            "路自中峯上，盘回出薜萝。",
            "到江吴地尽，隔岸越山多。",
            "古木丛青蔼，遥天浸白波。",
            "下方城郭近，钟磬杂笙歌。"
          ]
        },
        {
          "chapter": "野望",
          "author": "（唐）王绩",
          "paragraphs": [
            "东皋薄暮望，徙倚欲何依。",
            "树树皆秋色，山山惟落晖。",
            "牧人驱犊返，猎马带禽归。",
            "相顾无相识，长歌怀采薇。"
          ]
        },
        {
          "chapter": "送著作佐郎崔融等从梁王东征",
          "author": "（唐）陈子昂",
          "paragraphs": [
            "金天方肃杀，白露始专征。",
            "王师非乐战，之子慎佳兵。",
            "海气侵南部，边风扫北平。",
            "莫卖卢龙塞，归邀麟阁名。"
          ]
        },
        {
          "chapter": "携妓纳凉晚际遇雨",
          "author": "（唐）杜甫",
          "paragraphs": [
            {
              "subchapter": "其一",
              "paragraphs": [
                "落日放船好，轻风生浪迟。",
                "竹深留客处，荷净纳凉时。",
                "公子调冰水，佳人雪藕丝。",
                "片云头上黑，应是雨催诗。"
              ]
            },
            {
              "subchapter": "其二",
              "paragraphs": [
                "雨来沾席上，风急打船头。",
                "越女红裙溼，燕姬翠黛愁。",
                "缆侵堤柳系，幔卷浪花浮。",
                "归路翻萧飒，陂塘五月秋。"
              ]
            }
          ]
        },
        {
          "chapter": "宿云门寺阁",
          "author": "（唐）孙逖",
          "paragraphs": [
            "香阁东山下，烟花象外幽。",
            "悬灯千嶂夕，卷幔五湖秋。",
            "画壁余鸿雁，纱窗宿斗牛。",
            "更疑天路近，梦与白云游。"
          ]
        },
        {
          "chapter": "秋登宣城谢眺北楼",
          "author": "（唐）李白",
          "paragraphs": [
            "江城如画里，山晚望晴空。",
            "两水夹明镜，双桥落彩虹。",
            "人烟寒橘柚，秋色老梧桐。",
            "谁念北楼上，临风怀谢公。"
          ]
        },
        {
          "chapter": "临洞庭",
          "author": "（唐）孟浩然",
          "paragraphs": [
            "八月湖水平，涵虚混太清。",
            "气蒸云梦泽，波撼岳阳城。",
            "欲济无舟楫，端居耻圣明。",
            "坐观垂钓者，徒有羨鱼情。"
          ]
        },
        {
          "chapter": "过香积寺",
          "author": "（唐）王维",
          "paragraphs": [
            "不知香积寺，数里入云峯。",
            "古木无人径，深山何处钟。",
            "泉声咽危石，日色冷青松。",
            "薄暮空潭曲，安禅制毒龙。"
          ]
        },
        {
          "chapter": "送郑侍御谪闽中",
          "author": "（唐）高适",
          "paragraphs": [
            "谪去君无恨，闽中我旧过。",
            "大都秋雁少，只是夜猿多。",
            "东路云山合，南天瘴疠和。",
            "自当逢雨露，行矣顺风波。"
          ]
        },
        {
          "chapter": "秦州杂诗",
          "author": "（唐）杜甫",
          "paragraphs": [
            "凤林戈未息，鱼海路常难。",
            "候火云峯峻，悬军幕井干。",
            "风连西极动，月过北庭寒。",
            "故老思飞将，何时议筑坛。"
          ]
        },
        {
          "chapter": "禹庙",
          "author": "（唐）杜甫",
          "paragraphs": [
            "禹庙空山里，秋风落日斜。",
            "荒庭垂橘柚，古屋画龙蛇。",
            "云气生虚壁，江深走白沙。",
            "早知乘四载，疏凿控三巴。"
          ]
        },
        {
          "chapter": "望秦川",
          "author": "（唐）李颀",
          "paragraphs": [
            "秦川朝望迥，日出正东峯。",
            "远近山河净，逶迤城阙重。",
            "秋声万户竹，寒色五陵松。",
            "有客归欤叹，悽其霜露浓。"
          ]
        },
        {
          "chapter": "同王征君洞庭有怀",
          "author": "（唐）张谓",
          "paragraphs": [
            "八月洞庭秋，潇湘水北流。",
            "还家万里梦，为客五更愁。",
            "不用开书帙，偏宜上酒楼。",
            "故人京洛满，何日复同游。"
          ]
        },
        {
          "chapter": "渡扬子江",
          "author": "（唐）丁仙芝",
          "paragraphs": [
            "桂楫中流望，空波两岸明。",
            "林开扬子驿，山出润州城。",
            "海尽边阴静，江寒朔吹生。",
            "更闻枫叶下，淅沥度秋声。"
          ]
        },
        {
          "chapter": "幽州夜歌",
          "author": "（唐）张说",
          "paragraphs": [
            "凉风吹夜雨，萧瑟动寒林。",
            "正有高堂宴，能忘迟暮心。",
            "军中宜剑舞，塞上重笳音。",
            "不作边城将，谁知恩遇深。"
          ]
        }
      ]
    },
    {
      "type": "七言绝句",
      "content": [
        {
          "chapter": "春日偶成",
          "author": "（宋）程颢",
          "paragraphs": [
            "云淡风轻近午天，傍花随柳过前川。",
            "时人不识余心乐，将谓偷闲学少年。"
          ]
        },
        {
          "chapter": "春日",
          "author": "（宋）朱熹",
          "paragraphs": [
            "胜日寻芳泗水滨，无边光景一时新。",
            "等闲识得东风面，万紫千红总是春。"
          ]
        },
        {
          "chapter": "春宵",
          "author": "（宋）苏轼",
          "paragraphs": [
            "春宵一刻值千金，花有清香月有阴。",
            "歌管楼台声细细，秋千院落夜沈沈。"
          ]
        },
        {
          "chapter": "城东早春",
          "author": "（唐）杨巨源",
          "paragraphs": [
            "诗家清景在新春，绿柳才黄半未匀。",
            "若待上林花似锦，出门俱是看花人。"
          ]
        },
        {
          "chapter": "春夜",
          "author": "（宋）王安石",
          "paragraphs": [
            "金炉香烬漏声残，剪剪轻风阵阵寒。",
            "春色恼人眠不得，月移花影上栏杆。"
          ]
        },
        {
          "chapter": "初春小雨",
          "author": "（宋）韩愈",
          "paragraphs": [
            "天街小雨润如酥，草色遥看近却无。",
            "最是一年春好处，绝胜烟柳满皇都。"
          ]
        },
        {
          "chapter": "元日",
          "author": "（宋）王安石",
          "paragraphs": [
            "爆竹声中一岁除，春风送暖入屠苏。",
            "千门万户曈曈日，总把新桃换旧符。"
          ]
        },
        {
          "chapter": "上元侍宴",
          "author": "（宋）苏轼",
          "paragraphs": [
            "淡月疏星绕建章，仙风吹下御炉香。",
            "侍臣鹄立通明殿，一朵红云捧玉皇。"
          ]
        },
        {
          "chapter": "立春偶成",
          "author": "（宋）张栻",
          "paragraphs": [
            "律回岁晚冰霜少，春到人间草木知。",
            "便觉眼前生意满，东风吹水绿参差。"
          ]
        },
        {
          "chapter": "打球图",
          "author": "（宋）晁无咎",
          "paragraphs": [
            "阊阖千门万户开，三郎沈醉打球回。",
            "九龄已老韩休死，无复明朝谏疏来。"
          ]
        },
        {
          "chapter": "宫词",
          "author": "（宋）林洪",
          "paragraphs": [
            {
              "subchapter": "其一",
              "paragraphs": [
                "金殿当头紫阁重，仙人掌上玉芙蓉。",
                "太平天子朝元日，五色云车驾六龙。"
              ]
            },
            {
              "subchapter": "其二",
              "paragraphs": [
                "殿上衮衣明日月，砚中旗影动龙蛇。",
                "纵横礼乐三千字，独对丹墀日未斜。"
              ]
            }
          ]
        },
        {
          "chapter": "咏华清宫",
          "author": "（唐）王建",
          "paragraphs": [
            "行尽江南数十程，晓风残月入华清。",
            "朝元阁上西风急，都入长杨作雨声。"
          ]
        },
        {
          "chapter": "清平调词",
          "author": "（唐）李白",
          "paragraphs": [
            "云想衣裳花想容，春风拂槛露华浓。",
            "若非羣玉山头见，会向瑶台月下逢。"
          ]
        },
        {
          "chapter": "题邸间壁",
          "author": "（宋）郑会",
          "paragraphs": [
            "酴醿香梦怯春寒，翠掩重门燕子闲。",
            "敲断玉钗红烛冷，计程应说到常山。"
          ]
        },
        {
          "chapter": "绝句",
          "author": "（唐）杜甫",
          "paragraphs": [
            "两个黄鹂鸣翠柳，一行白鹭上青天。",
            "窗含西岭千秋雪，门泊东吴万里船。"
          ]
        },
        {
          "chapter": "海棠",
          "author": "（宋）苏轼",
          "paragraphs": [
            "东风嫋嫋泛崇光，香雾空濛月转廊。",
            "只恐夜深花睡去，故烧高烛照红妆。"
          ]
        },
        {
          "chapter": "清明",
          "author": "（宋）王禹偁",
          "paragraphs": [
            "无花无酒过清明，兴味萧然似野僧。",
            "昨日邻家乞新火，晓窗分与读书灯。"
          ]
        },
        {
          "chapter": "清明",
          "author": "（唐）杜牧",
          "paragraphs": [
            "清明时节雨纷纷，路上行人欲断魂。",
            "借问酒家何处有，牧童遥指杏花村。"
          ]
        },
        {
          "chapter": "社日",
          "author": "（唐）张演",
          "paragraphs": [
            "鹅湖山下稻粱肥，豚栅鸡栖对掩扉。",
            "桑柘影斜春社散，家家扶得醉人归。"
          ]
        },
        {
          "chapter": "寒食",
          "author": "（唐）韩翃",
          "paragraphs": [
            "春城无处不飞花，寒食东风御柳斜。",
            "日暮汉宫传蜡烛，轻烟散入五侯家。"
          ]
        },
        {
          "chapter": "江南春",
          "author": "（唐）杜牧",
          "paragraphs": [
            "千里莺啼绿映红，水村山郭酒旗风。",
            "南朝四百八十寺，多少楼台烟雨中。"
          ]
        },
        {
          "chapter": "上高侍郎",
          "author": "（唐）高蟾",
          "paragraphs": [
            "天上碧桃和露种，日边红杏倚云栽。",
            "芙蓉生在秋江上，不向东风怨未开。"
          ]
        },
        {
          "chapter": "绝句",
          "author": "（宋）僧志安",
          "paragraphs": [
            "古木阴中系短篷，杖藜扶我过桥东。",
            "沾衣欲溼杏花雨，吹面不寒杨柳风。"
          ]
        },
        {
          "chapter": "游小园不值",
          "author": "（宋）叶绍翁",
          "paragraphs": [
            "应嫌屐齿印苍苔，十扣柴扉九不开。",
            "春色满园关不住，一枝红杏出墙来。"
          ]
        },
        {
          "chapter": "客中行",
          "author": "（唐）李白",
          "paragraphs": [
            "兰陵美酒郁金香，玉碗盛来琥珀光。",
            "但使主人能醉客，不知何处是他乡。"
          ]
        },
        {
          "chapter": "题屏",
          "author": "（宋）刘季孙",
          "paragraphs": [
            "呢喃燕子语梁间，底事来惊梦里闲。",
            "说与旁人浑不解，杖藜携酒看芝山。"
          ]
        },
        {
          "chapter": "绝句漫兴",
          "author": "（唐）杜甫",
          "paragraphs": [
            "肠断春江欲尽头，杖藜徐步立芳洲。",
            "颠狂柳絮随风舞，轻薄桃花逐水流。"
          ]
        },
        {
          "chapter": "庆全庵桃花",
          "author": "（宋）谢枋得",
          "paragraphs": [
            "寻得桃源好避秦，桃红又是一年春。",
            "花飞莫遣随流水，怕有渔郎来问津。"
          ]
        },
        {
          "chapter": "玄都观桃花",
          "author": "（唐）刘禹锡",
          "paragraphs": [
            "紫陌红尘拂面来，无人不道看花回。",
            "玄都观里桃千树，尽是刘郎去后栽。"
          ]
        },
        {
          "chapter": "再游玄都观",
          "author": "（唐）刘禹锡",
          "paragraphs": [
            "百亩庭中半是苔，桃花净尽菜花开。",
            "种桃道士归何处，前度刘郎今又来。"
          ]
        },
        {
          "chapter": "滁州西涧",
          "author": "（唐）韦应物",
          "paragraphs": [
            "独怜幽草涧边生，上有黄鹂深树鸣。",
            "春潮带雨晚来急，野渡无人舟自横。"
          ]
        },
        {
          "chapter": "花影",
          "author": "（宋）苏轼",
          "paragraphs": [
            "重重叠叠上瑶台，几度呼童扫不开。",
            "刚被太阳收拾去，却教明月送将来。"
          ]
        },
        {
          "chapter": "北山",
          "author": "（宋）王安石",
          "paragraphs": [
            "北山输绿涨横陂，直堑回塘灩灩时。",
            "细数落花因坐久，缓寻芳草得归迟。"
          ]
        },
        {
          "chapter": "湖上",
          "author": "（宋）徐元杰",
          "paragraphs": [
            "花开红树乱莺啼，草长平湖白鹭飞。",
            "风日晴和人意好，夕阳箫鼓几船归。"
          ]
        },
        {
          "chapter": "漫兴",
          "author": "（唐）杜甫",
          "paragraphs": [
            "糁径杨花铺白毡，点溪荷叶叠青钱。",
            "笋根稚子无人见，沙上凫雏傍母眠。"
          ]
        },
        {
          "chapter": "春晴",
          "author": "（宋）王驾",
          "paragraphs": [
            "雨前初见花间蕊，雨后全无叶底花。",
            "蜂蝶纷纷过墙去，却疑春色在邻家。"
          ]
        },
        {
          "chapter": "春暮",
          "author": "（宋）曹豳",
          "paragraphs": [
            "门外无人问落花，绿阴冉冉遍天涯。",
            "林莺啼到无声处，青草池塘独听蛙。"
          ]
        },
        {
          "chapter": "落花",
          "author": "（宋）朱淑贞",
          "paragraphs": [
            "连理枝头花正开，妒花风雨便相催。",
            "愿教青帝常为主，莫遣纷纷点翠苔。"
          ]
        },
        {
          "chapter": "春暮游小园",
          "author": "（宋）王淇",
          "paragraphs": [
            "一从梅粉褪残妆，涂抹新红上海棠。",
            "开到荼蘼花事了，丝丝夭棘出莓墙。"
          ]
        },
        {
          "chapter": "莺梭",
          "author": "（宋）刘克庄",
          "paragraphs": [
            "掷柳迁乔太有情，交交时作弄机声。",
            "洛阳三月花如锦，多少工夫织得成。"
          ]
        },
        {
          "chapter": "暮春即事",
          "author": "（宋）叶采",
          "paragraphs": [
            "双双瓦雀行书案，点点杨花入砚池。",
            "闲坐小窗读周易，不知春去几多时。"
          ]
        },
        {
          "chapter": "登山",
          "author": "（唐）李涉",
          "paragraphs": [
            "终日昏昏醉梦间，忽闻春尽强登山。",
            "因过竹院逢僧话，又得浮生半日闲。"
          ]
        },
        {
          "chapter": "蚕妇吟",
          "author": "（唐）谢枋得",
          "paragraphs": [
            "子规啼彻四更时，起视蚕稠怕叶稀。",
            "不信楼头杨柳月，玉人歌舞未曾归。"
          ]
        },
        {
          "chapter": "晚春",
          "author": "（唐）韩愈",
          "paragraphs": [
            "草木知春不久归，百般红紫斗芳菲。",
            "杨花榆荚无才思，惟解漫天作雪飞。"
          ]
        },
        {
          "chapter": "伤春",
          "author": "（宋）杨万里",
          "paragraphs": [
            "准拟今春乐事浓，依然枉却一东风。",
            "年年不带看花眼，不是愁中即病中。"
          ]
        },
        {
          "chapter": "送春",
          "author": "（宋）王令",
          "paragraphs": [
            "三月残花落更开，小檐日日燕飞来。",
            "子规夜半犹啼血，不信东风唤不回。"
          ]
        },
        {
          "chapter": "三月晦日送春",
          "author": "（唐）贾岛",
          "paragraphs": [
            "三月正当三十日，风光别我苦吟身。",
            "共君今夜不须睡，未到晓钟犹是春。"
          ]
        },
        {
          "chapter": "客中初夏",
          "author": "（宋）司马光",
          "paragraphs": [
            "四月清和雨乍晴，南山当户转分明。",
            "更无柳絮因风起，惟有葵花向日倾。"
          ]
        },
        {
          "chapter": "有约",
          "author": "（宋）司马光",
          "paragraphs": [
            "黄梅时节家家雨，青草池塘处处蛙。",
            "有约不来过夜半，闲敲棋子落灯花。"
          ]
        },
        {
          "chapter": "初夏睡起",
          "author": "（宋）杨万里",
          "paragraphs": [
            "梅子流酸溅齿牙，芭蕉分绿上窗纱。",
            "日长睡起无情思，闲看儿童捉柳花。"
          ]
        },
        {
          "chapter": "三衢道中",
          "author": "（宋）曾几",
          "paragraphs": [
            "梅子黄时日日晴，小溪泛尽却山行。",
            "绿阴不减来时路，添得黄鹂四五声。"
          ]
        },
        {
          "chapter": "即景",
          "author": "（宋）朱淑贞",
          "paragraphs": [
            "竹摇清影罩幽窗，两两时禽噪夕阳。",
            "谢却海棠飞尽絮，困人天气日初长。"
          ]
        },
        {
          "chapter": "夏日",
          "author": "（宋）戴敏",
          "paragraphs": [
            "乳鸭池塘水浅深，熟梅天气半晴阴。",
            "东园载酒西园醉，摘尽枇杷一树金。"
          ]
        },
        {
          "chapter": "晚楼闲坐",
          "author": "（宋）王安石",
          "paragraphs": [
            "四顾山光接水光，凭栏十里芰荷香。",
            "清风明月无人管，并作南来一味凉。"
          ]
        },
        {
          "chapter": "山居夏日",
          "author": "（唐）高骈",
          "paragraphs": [
            "绿树阴浓夏日长，楼台倒影入池塘。",
            "水晶帘动微风起，满架蔷薇一院香。"
          ]
        },
        {
          "chapter": "田家",
          "author": "（宋）范成大",
          "paragraphs": [
            "昼出耘田夜绩麻，村庄儿女各当家。",
            "童孙未解供耕织，也傍桑阴学种瓜。"
          ]
        },
        {
          "chapter": "村居即事",
          "author": "（宋）范成大",
          "paragraphs": [
            "绿遍山原白满川，子规声里雨如烟。",
            "乡村四月闲人少，才了蚕桑又插田。"
          ]
        },
        {
          "chapter": "题榴花",
          "author": "（宋）朱熹",
          "paragraphs": [
            "五月榴花照眼明，枝间时见子初成。",
            "可怜此地无车马，颠倒苍苔落绛英。"
          ]
        },
        {
          "chapter": "村晚",
          "author": "（宋）雷震",
          "paragraphs": [
            "草满池塘水满陂，山衔落日浸寒漪。",
            "牧童归去横牛背，短笛无腔信口吹。"
          ]
        },
        {
          "chapter": "茅檐",
          "author": "（宋）王安石",
          "paragraphs": [
            "茅檐常扫净无苔，花木成蹊手自栽。",
            "一水护田将绿绕，两山排闼送青来。"
          ]
        },
        {
          "chapter": "乌衣巷",
          "author": "（唐）刘禹锡",
          "paragraphs": [
            "朱雀桥边野草花，乌衣巷口夕阳斜。",
            "旧时王谢堂前燕，飞入寻常百姓家。"
          ]
        },
        {
          "chapter": "送元二使安西",
          "author": "（唐）王维",
          "paragraphs": [
            "渭城朝雨浥轻尘，客舍青青柳色新。",
            "劝君更尽一杯酒，西出阳关无故人。"
          ]
        },
        {
          "chapter": "与史朗中饮听黄鹤楼上吹笛",
          "author": "（唐）李白",
          "paragraphs": [
            "一为迁客去长沙，西望长安不见家。",
            "黄鹤楼中吹玉笛，江城五月落梅花。"
          ]
        },
        {
          "chapter": "题淮南寺",
          "author": "（宋）程颢",
          "paragraphs": [
            "南去北来休便休，白苹吹尽楚江秋。",
            "道人不是悲秋客，一任晚山相对愁。"
          ]
        },
        {
          "chapter": "秋月",
          "author": "（宋）程颢",
          "paragraphs": [
            "清溪流过碧山头，空水澄鲜一色秋。",
            "隔断红尘三十里，白云红叶两悠悠。"
          ]
        },
        {
          "chapter": "七夕",
          "author": "（宋）杨朴",
          "paragraphs": [
            "未会牵牛意若何，须邀织女弄金梭。",
            "年年乞与人间巧，不道人间巧已多。"
          ]
        },
        {
          "chapter": "立秋",
          "author": "（宋）刘翰",
          "paragraphs": [
            "乳鸦啼散玉屏空，一枕新凉一扇风。",
            "睡起秋声无觅处，满阶梧叶月明中。"
          ]
        },
        {
          "chapter": "秋夕",
          "author": "（唐）杜牧",
          "paragraphs": [
            "银烛秋光冷画屏，轻罗小扇扑流萤。",
            "天街夜色凉如水，卧看牵牛织女星。"
          ]
        },
        {
          "chapter": "中秋月",
          "author": "（唐）杜牧",
          "paragraphs": [
            "暮云收尽溢清寒，银汉无声转玉盘。",
            "此生此夜不长好，明月明年何处看？"
          ]
        },
        {
          "chapter": "江楼有感",
          "author": "（唐）赵嘏",
          "paragraphs": [
            "独上江楼思渺然，月光如水水如天。",
            "同来玩月人何在，风景依稀似去年。"
          ]
        },
        {
          "chapter": "题临安邸",
          "author": "（宋）林升",
          "paragraphs": [
            "山外青山楼外楼，西湖歌舞几时休。",
            "暖风薰得游人醉，直把杭州作汴州。"
          ]
        },
        {
          "chapter": "西湖",
          "author": "（宋）苏轼",
          "paragraphs": [
            "毕竟西湖六月中，风光不与四时同。",
            "接天莲叶无穷碧，映日荷花别样红。"
          ]
        },
        {
          "chapter": "饮湖上初晴后雨",
          "author": "（宋）苏轼",
          "paragraphs": [
            "水光潋灩晴方好，山色空濛雨亦奇。",
            "欲把西湖比西子，淡妆浓抹总相宜。"
          ]
        },
        {
          "chapter": "入直召对选德殿赐茶而退",
          "author": "（宋）周必大",
          "paragraphs": [
            "绿槐夹道集昏鸦，敕使传宣坐赐茶。",
            "归到玉堂清不寐，月钩初上紫薇花。"
          ]
        },
        {
          "chapter": "夏日登车盖亭",
          "author": "（宋）蔡确",
          "paragraphs": [
            "纸屏石枕竹方牀，手倦抛书午梦长。",
            "睡起莞然成独笑，数声渔笛在沧浪。"
          ]
        },
        {
          "chapter": "真玉堂作",
          "author": "（宋）洪咨夔",
          "paragraphs": [
            "禁门深锁寂无譁，浓墨淋漓两相麻。",
            "唱彻五更天未晓，一墀月浸紫薇花。"
          ]
        },
        {
          "chapter": "竹楼",
          "author": "（唐）李嘉佑",
          "paragraphs": [
            "傲吏身闲笑五侯，西江取竹起高楼。",
            "南风不用蒲葵扇，纱帽闲眠对水鸥。"
          ]
        },
        {
          "chapter": "直中书省",
          "author": "（唐）白居易",
          "paragraphs": [
            "丝纶阁下文章静，钟鼓楼中刻漏长。",
            "独坐黄昏谁是伴，紫薇花对紫薇郎。"
          ]
        },
        {
          "chapter": "观书有感（其一）",
          "author": "（宋）朱熹",
          "paragraphs": [
            "半亩方塘一鉴开，天光云影共徘徊。",
            "问渠那得清如许，为有源头活水来。"
          ]
        },
        {
          "chapter": "泛舟",
          "author": "（宋）朱熹",
          "paragraphs": [
            "昨夜江边春水生，艨艟钜舰一毛轻。",
            "向来枉费推移力，此日中流自在行。"
          ]
        },
        {
          "chapter": "冷泉亭",
          "author": "（宋）林稹",
          "paragraphs": [
            "一泓清可沁诗脾，冷暖年来只自知。",
            "流出西湖载歌舞，回头不似在山时。"
          ]
        },
        {
          "chapter": "冬景",
          "author": "（宋）苏轼",
          "paragraphs": [
            "荷尽已无擎雨盖，菊残犹有傲霜枝。",
            "一年好景君须记，最是橙黄橘绿时。"
          ]
        },
        {
          "chapter": "枫桥夜泊",
          "author": "（唐）张继",
          "paragraphs": [
            "月落乌啼霜满天，江枫渔火对愁眠。",
            "姑苏城外寒山寺，夜半钟声到客船。"
          ]
        },
        {
          "chapter": "寒夜",
          "author": "（宋）杜小山",
          "paragraphs": [
            "寒夜客来茶当酒，竹炉汤沸火初红。",
            "寻常一样窗前月，才有梅花便不同。"
          ]
        },
        {
          "chapter": "霜月",
          "author": "（唐）李商隐",
          "paragraphs": [
            "初闻征雁已无蝉，百尺楼台水接天。",
            "青女素娥俱耐冷，月中霜里斗婵娟。"
          ]
        },
        {
          "chapter": "梅",
          "author": "（宋）王淇",
          "paragraphs": [
            "不受尘埃半点侵，竹篱茅舍自甘心。",
            "只因误识林和靖，惹得诗人说到今。"
          ]
        },
        {
          "chapter": "早春",
          "author": "（宋）白玉蟾",
          "paragraphs": [
            "南枝才放两三花，雪里吟香弄粉些。",
            "淡淡著烟浓著月，深深笼水浅笼沙。"
          ]
        },
        {
          "chapter": "雪梅",
          "author": "（宋）卢梅坡",
          "paragraphs": [
            {
              "subchapter": "其一",
              "paragraphs": [
                "梅雪争春未肯降，骚人阁笔费评章。",
                "梅须逊雪三分白，雪却输梅一段香。"
              ]
            },
            {
              "subchapter": "其二",
              "paragraphs": [
                "有梅无雪不精神，有雪无诗俗了人。",
                "日暮诗成天又雪，与梅井作十分春。"
              ]
            }
          ]
        },
        {
          "chapter": "答钟弱翁",
          "author": "（宋）牧童",
          "paragraphs": [
            "草铺横野六七里，笛弄晚风三四声。",
            "归来饱饭黄昏后，不脱蓑衣卧月明。"
          ]
        },
        {
          "chapter": "秦淮夜泊",
          "author": "（唐）杜牧",
          "paragraphs": [
            "烟笼寒水月笼沙，夜泊秦淮近酒家。",
            "商女不知亡国恨，隔江犹唱后庭花。"
          ]
        },
        {
          "chapter": "归雁",
          "author": "（唐）钱起",
          "paragraphs": [
            "潇湘何事等闲回，水碧沙明两岸苔。",
            "二十五絃弹夜月，不胜清怨却飞来。"
          ]
        },
        {
          "chapter": "题壁",
          "author": "无名氏",
          "paragraphs": [
            "一团茅草乱蓬蓬，蓦地烧天蓦地空。",
            "争似满炉煨榾柮，漫腾腾地暖烘烘。"
          ]
        }
      ]
    },
    {
      "type": "七言律诗",
      "content": [
        {
          "chapter": "早朝大明宫",
          "author": "（唐）贾至",
          "paragraphs": [
            "银烛朝天紫陌长，禁城春色晓苍苍。",
            "千条弱柳垂青锁，百啭流莺绕建章。",
            "剑佩声随玉墀步，衣冠身惹御炉香。",
            "共沐恩波凤池上，朝朝染翰侍君王。"
          ]
        },
        {
          "chapter": "和贾舍人早朝",
          "author": "（唐）杜甫",
          "paragraphs": [
            "五夜漏声催晓箭，九重春色醉仙桃。",
            "旌旗日暖龙蛇动，宫殿风微燕雀高。",
            "朝罢香菸携满袖，诗成珠玉在挥毫。",
            "欲知世掌丝纶美，池上于今有凤毛。"
          ]
        },
        {
          "chapter": "和贾舍人早朝",
          "author": "（唐）王维",
          "paragraphs": [
            "绛帻鸡人报晓筹，尚衣方进翠云裘。",
            "九天阊阖开宫殿，万国衣冠拜冕旒。",
            "日色才临仙掌动，香菸欲傍衮龙浮。",
            "朝罢须裁五色诏，佩声归到凤池头。"
          ]
        },
        {
          "chapter": "和贾舍人早朝",
          "author": "（唐）岑参",
          "paragraphs": [
            "鸡鸣紫陌曙光寒，莺啭皇州春色阑。",
            "金阙晓钟开万户，玉阶仙仗拥千官。",
            "花迎剑佩星初落，柳拂旌旗露未干。",
            "独有凤凰池上客，阳春一曲和皆难。"
          ]
        },
        {
          "chapter": "上元应制",
          "author": "（宋）蔡襄",
          "paragraphs": [
            "高列千峯宝炬森，端门方喜翠华临。",
            "宸游不为三元夜，乐事还同万众心。",
            "天上清光留此夕，人间和气阁春阴。",
            "要知尽庆华封祝，四十余年惠爱深。"
          ]
        },
        {
          "chapter": "上元应制",
          "author": "（宋）王淇",
          "paragraphs": [
            "雪消华月满仙台，万烛当楼宝扇开。",
            "双凤云中扶辇下，六鳌海上驾山来。",
            "镐京春酒沾周宴，汾水秋风陋汉才。",
            "一曲升平人尽乐，君王又进紫霞杯。"
          ]
        },
        {
          "chapter": "侍宴",
          "author": "（唐）沈佺期",
          "paragraphs": [
            "皇家贵主好神仙，别业初开云汉边。",
            "山出尽如鸣凤岭，池成不让饮龙川。",
            "妆楼翠幌教春住，舞阁金铺借日悬。",
            "敬从乘舆来此地，称觞献寿乐钧天。"
          ]
        },
        {
          "chapter": "答丁元珍",
          "author": "（宋）欧阳修",
          "paragraphs": [
            "春风疑不到天涯，二月山城未见花。",
            "残雪压枝犹有橘，冻雷惊笋欲抽芽。",
            "夜闻啼雁生乡思，病入新年感物华。",
            "曾是洛阳花下客，野芳虽晚不须嗟。"
          ]
        },
        {
          "chapter": "插花吟",
          "author": "（宋）邵雍",
          "paragraphs": [
            "头上花枝照酒卮，酒卮中有好花枝。",
            "身经两世太平日，眼见四朝全盛时。",
            "况复筋骸粗康健，那堪时节正芳菲。",
            "酒涵花影红光溜，争忍花前不醉归。"
          ]
        },
        {
          "chapter": "寓意",
          "author": "（宋）晏殊",
          "paragraphs": [
            "油壁香车不再逢，峡云无迹任西东。",
            "梨花院落溶溶月，柳絮池塘淡淡风。",
            "几日寂寥伤酒后，一番萧瑟禁菸中。",
            "鱼书欲寄何由达，水远山长处处同。"
          ]
        },
        {
          "chapter": "寒食书事",
          "author": "（宋）赵鼎",
          "paragraphs": [
            "寂寂柴门村落里，也教插柳纪年华。",
            "禁菸不到粤人国，上冢亦携庞老家。",
            "汉寝唐陵无麦饭，山溪野径有梨花。",
            "一樽竟藉青苔卧，莫管城头奏暮笳。"
          ]
        },
        {
          "chapter": "清明",
          "author": "（宋）黄庭坚",
          "paragraphs": [
            "佳节清明桃李笑，野田荒冢只生愁。",
            "雷惊天地龙蛇蛰，雨足郊原草木柔。",
            "人乞祭余骄妾妇，士甘焚死不公侯。",
            "贤愚千载知谁是，满眼蓬蒿共一丘。"
          ]
        },
        {
          "chapter": "清明",
          "author": "（宋）高菊卿",
          "paragraphs": [
            "南北山头多墓田，清明祭扫各纷然。",
            "纸灰飞作白蝴蝶，泪血染成红杜鹃。",
            "日落狐狸眠冢上，夜归儿女笑灯前。",
            "人生有酒须当醉，一滴何曾到九泉。"
          ]
        },
        {
          "chapter": "郊行即事",
          "author": "（宋）程颢",
          "paragraphs": [
            "芳原绿野恣行时，春入遥山碧四围。",
            "兴逐乱红穿柳巷，困临流水坐苔矶。",
            "莫辞盏酒十分劝，只恐风花一片飞。",
            "况是清明好天气，不妨游衍莫忘归。"
          ]
        },
        {
          "chapter": "秋千",
          "author": "（宋）僧惠洪",
          "paragraphs": [
            "画架双裁翠络偏，佳人春戏小楼前。",
            "飘扬血色裙拖地，断送玉容人上天。",
            "花皮润沾红杏雨，彩绳斜挂绿杨烟。",
            "下来闲处从容立，疑是蟾宫谪神仙。"
          ]
        },
        {
          "chapter": "曲江对酒",
          "author": "（唐）杜甫",
          "paragraphs": [
            {
              "subchapter": "其一",
              "paragraphs": [
                "一片花飞减却春，风飘万点正愁人。",
                "且看欲尽花经眼，莫厌伤多酒入唇。",
                "江上小堂巢翡翠，苑边高冢卧麒麟。",
                "细推物理须行乐，何用浮名绊此身。"
              ]
            },
            {
              "subchapter": "其二",
              "paragraphs": [
                "朝回日日典春衣，每日江头尽醉归。",
                "酒债寻常行处有，人生七十古来稀。",
                "穿花蛱蝶深深见，点水蜻蜓款款飞。",
                "传与风光共流转，暂时相赏莫相违。"
              ]
            },
          ]
        },
        {
          "chapter": "黄鹤楼",
          "author": "（唐）崔颢",
          "paragraphs": [
            "昔人已乘黄鹤去，此地空余黄鹤楼。",
            "黄鹤一去不复返，白云千载空悠悠。",
            "晴川历历汉阳树，芳草萋萋鹦鹉州。",
            "日暮乡关何处是，烟波江上使人愁。"
          ]
        },
        {
          "chapter": "旅怀",
          "author": "（唐）崔涂",
          "paragraphs": [
            "水流花谢两无情，送尽东风过楚城。",
            "蝴蝶梦中家万里，杜鹃枝上月三更。",
            "故园书动经年绝，华发春催两鬓生。",
            "自是不归归便得，五湖烟景有谁争。"
          ]
        },
        {
          "chapter": "答李儋",
          "author": "（唐）韦应物",
          "paragraphs": [
            "去年花里逢君别，今日花开又一年。",
            "世事茫茫难自料，春愁黯黯独成眠。",
            "身多疾病思田里，邑有流亡愧俸钱。",
            "闻道欲来相问讯，西楼望月几回圆。"
          ]
        },
        {
          "chapter": "江村",
          "author": "（唐）杜甫",
          "paragraphs": [
            "清江一曲抱村流，长夏江村事事幽。",
            "自去自来梁上燕，相亲相近水中鸥。",
            "老妻画纸为棋局，稚子敲针作钓钩。",
            "多病所须惟药物，微躯此外更何求。"
          ]
        },
        {
          "chapter": "夏日",
          "author": "（宋）张文潜",
          "paragraphs": [
            "长夏江村风日清，檐牙燕雀已生成。",
            "蝶衣晒粉花枝午，蛛网添丝屋角晴。",
            "落落疏廉邀月影，嘈嘈虚枕纳溪声。",
            "久斑两鬓如霜雪，直欲樵渔过此生。"
          ]
        },
        {
          "chapter": "积雨辋川庄作",
          "author": "（唐）王维",
          "paragraphs": [
            "积雨空林烟火迟，蒸藜炊黍饷东菑。",
            "漠漠水田飞白鹭，阴阴夏木啭黄鹂。",
            "山中习静合朝槿，松下清斋折露葵。",
            "野老与人争席罢，海鸥何事更相疑。"
          ]
        },
        {
          "chapter": "新竹",
          "author": "（宋）陆游",
          "paragraphs": [
            "插棘编篱谨护持，养成寒碧映涟漪。",
            "清风掠地秋先到，赤日行天午不知。",
            "解箨时闻声簌簌，放梢初见影离离。",
            "归闲我欲频来此，枕簟仍教到处随。"
          ]
        },
        {
          "chapter": "偶成",
          "author": "（宋）程颢",
          "paragraphs": [
            "闲来无事不从容，睡觉东窗日已红。",
            "万物静观皆自得，四时佳兴与人同。",
            "道通天地有形外，思入风云变态中。",
            "富贵不淫贫贱乐，男儿到此是豪雄。"
          ]
        },
        {
          "chapter": "表兄话旧",
          "author": "（唐）窦叔向",
          "paragraphs": [
            "夜合花开香满庭，夜深微雨醉初醒。",
            "远书珍重何由达，旧事凄凉不可听。",
            "去日儿童皆长大，昔年亲友半凋零。",
            "明朝又是孤舟别，愁见河桥酒幔青。"
          ]
        },
        {
          "chapter": "游月陂",
          "author": "（宋）程颢",
          "paragraphs": [
            "月坡堤上四徘徊，北有中天百尺台。",
            "万物已随秋气改，一樽聊为晚凉开。",
            "水心云影闲相照，林下泉声静自来。",
            "世事无端何足计，但逢佳节约重陪。"
          ]
        },
        {
          "chapter": "秋兴八首",
          "author": "（唐）杜甫",
          "paragraphs": [
            {
              "subchapter": "其一",
              "paragraphs": [
                "千家山郭静朝晖，日日江楼坐翠微。",
                "信宿渔人还泛泛，清秋燕子故飞飞。",
                "匡衡抗疏功名薄，刘向传经心事违。",
                "同学少年多不贱，五陵裘马自轻肥。"
              ]
            },
            {
              "subchapter": "其二",
              "paragraphs": [
                "蓬莱宫阙对南山，承露金茎霄汉间。",
                "西望瑶池降王母，东来紫气满函关。",
                "云移雉尾开宫扇，日绕龙鳞识圣颜。",
                "一卧沧江惊岁晚，几回青琐点朝班。"
              ]
            },
            {
              "subchapter": "其三",
              "paragraphs": [
                "玉露凋伤枫树林，巫山巫峡气萧森。",
                "江间波浪兼天涌，塞上风云接地阴。",
                "丛菊两开他日泪，孤舟一系故园心。",
                "寒衣处处催刀尺，白帝城高急暮砧。"
              ]
            },
            {
              "subchapter": "其四",
              "paragraphs": [
                "昆明池水汉时功，武帝旌旗在眼中。",
                "织女机丝虚夜月，石鲸鳞甲动秋风。",
                "波飘菰米沉云黑，露冷莲房坠粉红。",
                "关塞极天惟鸟道，江湖满地一渔翁。"
              ]
            }
          ]
        },
        {
          "chapter": "月夜舟中",
          "author": "（宋）戴复古",
          "paragraphs": [
            "满船明月浸虚空，绿水无痕夜气冲。",
            "诗思浮沈樯影里，梦魂摇拽橹声中。",
            "星辰冷落碧潭水，鸿雁悲鸣红蓼风。",
            "数点渔灯依古岸，断桥垂露滴梧桐。"
          ]
        },
        {
          "chapter": "长安秋望",
          "author": "（唐）赵嘏",
          "paragraphs": [
            "云物凄凉拂署流，汉家宫阙动高秋。",
            "残星几点雁横塞，长笛一声人倚楼。",
            "紫艳半开篱菊静，红衣落尽渚莲愁。",
            "鲈鱼正美不归去，空戴南冠学楚囚。"
          ]
        },
        {
          "chapter": "新秋",
          "author": "（唐）杜甫",
          "paragraphs": [
            "火云犹未敛奇峯，欹枕初惊一叶风。",
            "几处园林萧瑟里，谁家砧杵寂寥中。",
            "蝉声断续悲残月，萤焰高低照暮空。",
            "赋就金门期再献，夜深搔首叹飞蓬。"
          ]
        },
        {
          "chapter": "中秋",
          "author": "（宋）李朴",
          "paragraphs": [
            "皓魄当空宝镜升，云间仙籁寂无声。",
            "平分秋色一轮满，长伴云衢千里明。",
            "狡兔空从弦外落，妖蟆休向眼前生。",
            "灵槎拟约同携手，更待银河澈底清。"
          ]
        },
        {
          "chapter": "九日蓝耕会饮",
          "author": "（唐）杜甫",
          "paragraphs": [
            "老去悲秋强自宽，兴来今日尽君欢。",
            "羞将短发还吹帽，笑倩旁人为正冠。",
            "蓝水远从千涧落，玉山高并两峯寒。",
            "明年此会知谁健，醉把茱萸仔细看。"
          ]
        },
        {
          "chapter": "秋思",
          "author": "（宋）陆游",
          "paragraphs": [
            "利欲驱人万火牛，江湖浪迹一沙鸥。",
            "日长似岁闲方觉，事大如天醉亦休。",
            "砧杵敲残深巷月，梧桐摇落故园秋。",
            "欲舒老眼无高处，安得元龙百尺楼。"
          ]
        },
        {
          "chapter": "与朱山人",
          "author": "（唐）杜甫",
          "paragraphs": [
            "锦里先生乌角巾，园收芋栗未全贫。",
            "惯看宾客儿童喜，得食阶除鸟雀驯。",
            "秋水才深四五尺，野航恰受两三人。",
            "白沙翠竹江村暮，相送柴门月色新。"
          ]
        },
        {
          "chapter": "闻笛",
          "author": "（唐）赵嘏",
          "paragraphs": [
            "谁家吹笛画楼中，断续声随断续风。",
            "响遏行云横碧落，清和冷月到帘栊。",
            "兴来三弄有桓子，赋就一篇怀马融。",
            "曲罢不知人在否，余音嘹亮尚飘空。"
          ]
        },
        {
          "chapter": "冬景",
          "author": "（宋）刘克庄",
          "paragraphs": [
            "晴窗早觉爱朝曦，竹外秋声渐作威。",
            "命仆安排新暖阁，呼童熨贴旧寒衣。",
            "叶浮嫩绿酒初熟，橙切香黄蟹正肥。",
            "蓉菊满园皆可羨，赏心从此莫相违。"
          ]
        },
        {
          "chapter": "冬至",
          "author": "（唐）杜甫",
          "paragraphs": [
            "天时人事日相催，冬至阳生春又来。",
            "刺绣五纹添弱线，吹葭六管动飞灰。",
            "岸容待腊将舒柳，山意冲寒欲放梅。",
            "云物不殊乡国异，教儿且覆掌中杯。"
          ]
        },
        {
          "chapter": "梅花",
          "author": "（宋）林逋",
          "paragraphs": [
            "众芳摇落独鲜妍，占断风情向小园。",
            "疏影横斜水清浅，暗香浮动月黄昏。",
            "霜禽欲下先偷眼，粉蝶如知合断魂。",
            "幸有微吟可相狎，不须檀板共金樽。"
          ]
        },
        {
          "chapter": "左迁至蓝关示侄孙湘",
          "author": "（唐）韩愈",
          "paragraphs": [
            "一封朝奏九重天，夕贬潮阳路八千。",
            "本为圣朝除弊政，敢将衰朽惜残年。",
            "云横秦岭家何在，雪拥蓝关马不前。",
            "知汝远来应有意，好收吾骨瘴江边。"
          ]
        },
        {
          "chapter": "干戈",
          "author": "（宋）王中",
          "paragraphs": [
            "干戈未定欲何之，一事无成两鬓丝。",
            "踪迹大纲王粲传，情怀小样杜陵诗。",
            "鹡鸰音断人千里，乌鹊巢寒月一枝。",
            "安得中山千日酒，酩然直到太平时。"
          ]
        },
        {
          "chapter": "归隐",
          "author": "（宋）陈抟",
          "paragraphs": [
            "十年踪迹走红尘，回首青山入梦频。",
            "紫绶纵荣争及睡，朱门虽富不如贫。",
            "愁闻剑戟扶危主，闷听笙歌聒醉人。",
            "携取旧书归旧隐，野花啼鸟一般春。"
          ]
        },
        {
          "chapter": "山中寡妇",
          "author": "（唐）杜荀鹤",
          "paragraphs": [
            "夫因兵乱守蓬茅，麻苎裙衫鬓发焦。",
            "桑柘废来犹纳税，田园荒尽尚征苗。",
            "时挑野菜和根煮，旋砍生柴带叶烧。",
            "任是深山最深处，也应无计避征徭。"
          ]
        },
        {
          "chapter": "送天师",
          "author": "（明）朱权",
          "paragraphs": [
            "霜落芝城柳影疏，殷勤送客出鄱湖。",
            "黄金甲锁雷霆印，红锦韬缠日月符。",
            "天上晓行骑只鹤，人间夜宿解双凫。",
            "匆匆归到神仙府，为问蟠桃熟也无。"
          ]
        },
        {
          "chapter": "送毛伯温",
          "author": "（明）明世宗",
          "paragraphs": [
            "大将南征胆气豪，腰横秋水雁翎刀。",
            "风吹鼍鼓山河动，电闪旌旗日月高。",
            "天上麒麟原有种，穴中蝼蚁岂能逃。",
            "太平待诏归来日，朕与先生解战袍。"
          ]
        }
      ]
    }
  ]
}
