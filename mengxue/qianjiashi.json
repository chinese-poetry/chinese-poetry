{
  "title": "千家詩",
  "author": "南宋謝枋得/明代王相",
  "content": [
    {
      "type": "五言絕句",
      "content": [
        {
          "chapter": "春眠",
          "author": "（唐）孟浩然",
          "paragraphs": [
            "春眠不覺曉，處處聞啼鳥。",
            "夜來風雨聲，花落知多少。"
          ]
        },
        {
          "chapter": "訪袁拾遺不遇",
          "author": "（唐）孟浩然",
          "paragraphs": [
            "洛陽訪才子，江嶺作流人。",
            "聞說梅花早，何如此地春。"
          ]
        },
        {
          "chapter": "送郭司倉",
          "author": "（唐）王昌齡",
          "paragraphs": [
            "映門淮水綠，留騎主人心。",
            "明月隨良掾，春潮夜夜深。"
          ]
        },
        {
          "chapter": "洛陽道",
          "author": "（唐）儲光羲",
          "paragraphs": [
            "大道直如發，春來佳氣多。",
            "五陵貴公子，雙雙嗚玉珂。"
          ]
        },
        {
          "chapter": "獨坐敬亭山",
          "author": "（唐）李白",
          "paragraphs": [
            "衆鳥高飛盡，孤雲獨去閒。",
            "相看兩不厭，只有敬亭山。"
          ]
        },
        {
          "chapter": "登鸛雀樓",
          "author": "（唐）王之渙",
          "paragraphs": [
            "白日依山盡，黃河入海流。",
            "欲窮千里目，更上一層樓。"
          ]
        },
        {
          "chapter": "觀永樂公主入番",
          "author": "（唐）孫逖",
          "paragraphs": [
            "邊地鶯花少，年來未覺新。",
            "美人天上落，龍塞始應春。"
          ]
        },
        {
          "chapter": "伊州歌",
          "author": "（唐）金昌緒",
          "paragraphs": [
            "打起黃鶯兒，莫教枝上啼。",
            "啼時驚妾夢，不得到遼西。"
          ]
        },
        {
          "chapter": "左掖梨花",
          "author": "（唐）丘爲",
          "paragraphs": [
            "冷豔全欺雪，餘香乍入衣。",
            "春風且莫定，吹向玉階飛。"
          ]
        },
        {
          "chapter": "思君恩",
          "author": "（唐）令狐楚",
          "paragraphs": [
            "小苑鶯歌歇，長門蝶舞多。",
            "眼看春又去，翠輦不曾過。"
          ]
        },
        {
          "chapter": "題袁氏別業",
          "author": "（唐）賀知章",
          "paragraphs": [
            "主人不相識，偶坐爲林泉。",
            "莫謾愁沽酒，囊中自有錢。"
          ]
        },
        {
          "chapter": "夜送趙縱",
          "author": "（唐）楊炯",
          "paragraphs": [
            "趙氏連城璧，由來天下傳。",
            "送君還舊府，明月滿前川。"
          ]
        },
        {
          "chapter": "竹裏館",
          "author": "（唐）王維",
          "paragraphs": [
            "獨坐幽篁裏，彈琴復長嘯。",
            "深林人不知，明月來相照。"
          ]
        },
        {
          "chapter": "送朱大入秦",
          "author": "（唐）王維",
          "paragraphs": [
            "避人五陵去，寶劍值千金。",
            "分手脫相贈，平生一片心。"
          ]
        },
        {
          "chapter": "長幹行",
          "author": "（唐）崔顥",
          "paragraphs": [
            "君家在何處？妾住在橫塘。",
            "停船暫借問，或恐是同鄉。"
          ]
        },
        {
          "chapter": "詠史",
          "author": "（唐）高適",
          "paragraphs": [
            "尚有綈袍贈，應憐範叔寒。",
            "不知天下士，猶作布衣看。"
          ]
        },
        {
          "chapter": "罷相作",
          "author": "（唐）李適之",
          "paragraphs": [
            "避賢初罷相，樂聖且銜杯。",
            "爲問門前客，今朝幾個來。"
          ]
        },
        {
          "chapter": "逢俠者",
          "author": "（唐）錢起",
          "paragraphs": [
            "燕趙悲歌士，相逢劇孟家。",
            "寸心言不盡，前路日將斜。"
          ]
        },
        {
          "chapter": "江行望匡廬",
          "author": "（唐）錢起",
          "paragraphs": [
            "咫尺愁風雨，匡廬不可登。",
            "只疑雲霧窟，猶有六朝僧。"
          ]
        },
        {
          "chapter": "答李浣",
          "author": "（唐）韋應物",
          "paragraphs": [
            "林中觀易罷，溪上對鷗閒。",
            "楚俗饒詞客，何人最往還。"
          ]
        },
        {
          "chapter": "秋風引",
          "author": "（唐）劉禹錫",
          "paragraphs": [
            "何處秋風至，蕭蕭送雁羣。",
            "朝來入庭樹，孤客最先聞。"
          ]
        },
        {
          "chapter": "秋夜寄丘員外",
          "author": "（唐）韋應物",
          "paragraphs": [
            "懷君屬秋夜，散步詠涼天。",
            "山空松子落，幽人應未眠。"
          ]
        },
        {
          "chapter": "秋日",
          "author": "（唐）耿湋",
          "paragraphs": [
            "返照入閭巷，憂來誰共語。",
            "古道少人行，秋風動禾黍。"
          ]
        },
        {
          "chapter": "秋日湖上",
          "author": "（唐）薛瑩",
          "paragraphs": [
            "落日五湖遊，煙波處處愁。",
            "浮沉千古事，誰與問東流。"
          ]
        },
        {
          "chapter": "宮中題",
          "author": "（唐）李昂",
          "paragraphs": [
            "輦路生秋草，上林花滿枝。",
            "憑高何限意，無復侍臣知。"
          ]
        },
        {
          "chapter": "汾上驚秋",
          "author": "（唐）蘇頲",
          "paragraphs": [
            "北風吹白雲，萬里渡河汾。",
            "心緒逢搖落，秋聲不可聞。"
          ]
        },
        {
          "chapter": "尋隱者不遇",
          "author": "（唐）賈島",
          "paragraphs": [
            "松下問童子，言師採藥去。",
            "只在此山中，雲深不知處。"
          ]
        },
        {
          "chapter": "蜀道後期",
          "author": "（唐）張說",
          "paragraphs": [
            "客心爭日月，來往預期程。",
            "秋風不相待，先至洛陽城。"
          ]
        },
        {
          "chapter": "靜夜思",
          "author": "（唐）李白",
          "paragraphs": [
            "牀前明月光，疑是地上霜。",
            "舉頭望明月，低頭思故鄉。"
          ]
        },
        {
          "chapter": "秋浦歌",
          "author": "（唐）李白",
          "paragraphs": [
            "白髮三千丈，離愁似個長。",
            "不知明鏡裏，何處得秋霜。"
          ]
        },
        {
          "chapter": "贈喬侍郎",
          "author": "（唐）陳子昂",
          "paragraphs": [
            "漢廷榮巧宦，雲閣薄邊功。",
            "可憐驄馬使，白首爲誰雄。"
          ]
        },
        {
          "chapter": "答五陵太守",
          "author": "（唐）王昌齡",
          "paragraphs": [
            "仗劍行千里，微軀敢一言。",
            "曾爲大梁客，不負信陵恩。"
          ]
        },
        {
          "chapter": "行軍九日思長安故園",
          "author": "（唐）岑參",
          "paragraphs": [
            "強欲登高去，無人送酒來。",
            "遙憐故園菊，應傍戰場開。"
          ]
        },
        {
          "chapter": "婕妤怨",
          "author": "（唐）皇甫冉",
          "paragraphs": [
            "花枝出建章，鳳管發昭陽。",
            "借問承恩者，雙蛾幾許長？"
          ]
        },
        {
          "chapter": "題竹林寺",
          "author": "（唐）朱放",
          "paragraphs": [
            "歲月人間促，煙霞此地多。",
            "殷勤竹林寺，更得幾回過？"
          ]
        },
        {
          "chapter": "過三閭廟",
          "author": "（唐）戴叔倫",
          "paragraphs": [
            "沅湘流不盡，屈子怨何深！",
            "日暮秋風起，蕭蕭楓樹林。"
          ]
        },
        {
          "chapter": "易水送別",
          "author": "（唐）駱賓王",
          "paragraphs": [
            "此地別燕丹，壯士發衝冠。",
            "昔時人已沒，今日水猶寒。"
          ]
        },
        {
          "chapter": "別盧秦卿",
          "author": "（唐）司空曙",
          "paragraphs": [
            "知有前期在，難分此夜中。",
            "無將故人酒，不及石尤風。"
          ]
        },
        {
          "chapter": "答人",
          "author": "（唐）太上隱者",
          "paragraphs": [
            "偶來松樹下，高枕石頭眠。",
            "山中無曆日，寒盡不知年。"
          ]
        }
      ]
    },
    {
      "type": "五言律詩",
      "content": [
        {
          "chapter": "幸蜀回至劍門",
          "author": "（唐）李隆基",
          "paragraphs": [
            "劍閣橫雲峻，鑾輿出狩回。",
            "翠屏千仞合，丹嶂五丁開。",
            "灌木縈旗轉，仙雲拂馬來。",
            "乘時方在德，嗟爾勒銘才。"
          ]
        },
        {
          "chapter": "和晉陵陸承相",
          "author": "（唐）杜審言",
          "paragraphs": [
            "獨有宦遊人，偏驚物候新。",
            "雲霞出海曙，梅柳渡江春。",
            "淑氣催黃鳥，晴光轉綠蘋。",
            "忽聞歌古調，歸思欲沾巾。"
          ]
        },
        {
          "chapter": "蓬萊三殿侍宴奉敕詠終南山",
          "author": "（唐）杜審言",
          "paragraphs": [
            "北斗掛城邊，南山倚殿前。",
            "雲標金闕回，樹杪玉堂懸。",
            "半嶺通佳氣，中峯繞瑞煙。",
            "小臣持獻壽，長此戴堯天。"
          ]
        },
        {
          "chapter": "春夜別友人",
          "author": "（唐）陳子昂",
          "paragraphs": [
            "銀燭吐青煙，金尊對綺筵。",
            "離堂思琴瑟，別路繞山川。",
            "明月懸高樹，長河沒曉天。",
            "悠悠洛陽道，此會在何年。"
          ]
        },
        {
          "chapter": "長寧公主東莊侍宴",
          "author": "（唐）李嶠",
          "paragraphs": [
            "別業臨青甸，鳴鑾降紫霄。",
            "長筵鵷鷺集，仙管鳳凰調。",
            "樹接南山近，煙含北渚遙。",
            "承恩鹹已醉，戀賞未還鑣。"
          ]
        },
        {
          "chapter": "恩賜麗正殿書院賜宴應制得林字",
          "author": "（唐）張說",
          "paragraphs": [
            "東壁圖書府，西園翰墨林。",
            "誦詩聞國政，講易見天心。",
            "位竊和羹重，恩叨醉酒深。",
            "載歌春興曲，情竭爲知音。"
          ]
        },
        {
          "chapter": "送友人",
          "author": "（唐）李白",
          "paragraphs": [
            "青山橫北郭，白水繞東城。",
            "此地一爲別，孤篷萬里徵。",
            "浮雲遊子意，落日故人情。",
            "揮手自茲去，蕭蕭斑馬鳴。"
          ]
        },
        {
          "chapter": "送友人入蜀",
          "author": "（唐）李白",
          "paragraphs": [
            "見說蠶叢路，崎嶇不易行。",
            "山從人面起，雲傍馬頭生。",
            "芳樹籠秦棧，春流繞蜀城。",
            "升沈應已定，不必問君平。"
          ]
        },
        {
          "chapter": "次北固山下",
          "author": "（唐）王灣",
          "paragraphs": [
            "客路青山外，行舟綠水前。",
            "潮平兩岸闊，風正一帆懸。",
            "海日生殘夜，江春入舊年。",
            "鄉書何處達，歸雁洛陽邊。"
          ]
        },
        {
          "chapter": "蘇氏別業",
          "author": "（唐）祖詠",
          "paragraphs": [
            "別業居幽處，到來生隱心。",
            "南山當戶牖，澧水映園林。",
            "竹覆經冬雪，庭昏未夕陰。",
            "寥寥人境外，閒坐聽春禽。"
          ]
        },
        {
          "chapter": "春宿左省",
          "author": "（唐）杜甫",
          "paragraphs": [
            "花隱掖垣暮，啾啾棲鳥過。",
            "星臨萬戶動，月傍九霄多。",
            "不寢聽金鑰，因風想玉坷。",
            "明朝有封事，數問夜如何？"
          ]
        },
        {
          "chapter": "題玄武禪師屋壁",
          "author": "（唐）杜甫",
          "paragraphs": [
            "何年顧虎頭，滿壁畫滄州。",
            "赤日石林氣，青天江海流。",
            "錫飛常近鶴，杯渡不驚鷗。",
            "似得廬山路，真隨惠遠遊。"
          ]
        },
        {
          "chapter": "終南山",
          "author": "（唐）王維",
          "paragraphs": [
            "太乙近天都，連山到海隅。",
            "白雲回望合，青靄入看無。",
            "分野中峯變，陰晴衆壑殊。",
            "欲投何處宿，隔水問樵夫。"
          ]
        },
        {
          "chapter": "登總持閣",
          "author": "（唐）岑參",
          "paragraphs": [
            "高閣逼諸天，登臨近日邊。",
            "晴開萬井樹，愁看五陵煙。",
            "檻外低秦嶺，窗中小渭川。",
            "早知清淨理，常願奉金仙。"
          ]
        },
        {
          "chapter": "寄左省杜拾遺",
          "author": "（唐）岑參",
          "paragraphs": [
            "聯步趨丹陛，分曹限紫薇。",
            "曉隨天仗入，暮惹御香歸。",
            "白髮悲花落，青雲羨鳥飛。",
            "聖朝無闕事，自覺諫書稀。"
          ]
        },
        {
          "chapter": "登兗州城樓",
          "author": "（唐）杜甫",
          "paragraphs": [
            "東郡趨庭日，南樓縱目初。",
            "浮雲連海岱，平野入青徐。",
            "孤嶂秦碑在，荒城魯殿餘。",
            "從來多古意，臨眺獨躊躇。"
          ]
        },
        {
          "chapter": "杜少府之任蜀州",
          "author": "（唐）王勃",
          "paragraphs": [
            "城闕輔三秦，風煙望五津。",
            "與君離別意，同是宦遊人。",
            "海內存知己，天涯若比鄰。",
            "無爲在歧路，兒女共沾巾。"
          ]
        },
        {
          "chapter": "送崔融",
          "author": "（唐）杜審言",
          "paragraphs": [
            "君王行出將，書記遠從徵。",
            "祖帳連河闕，軍麾動洛城。",
            "旌旗朝朔氣，笳吹夜邊聲。",
            "坐覺煙塵少，秋風古北平。"
          ]
        },
        {
          "chapter": "扈從登封途中作",
          "author": "（唐）宋之問",
          "paragraphs": [
            "帳殿鬱崔嵬，仙遊實壯哉！",
            "曉雲連幕卷，夜火雜星迴。",
            "谷暗千旗出，山鳴萬乘來。",
            "扈從良可賦，終乏掞天才。"
          ]
        },
        {
          "chapter": "題義公禪房",
          "author": "（唐）孟浩然",
          "paragraphs": [
            "義公習禪寂，結宇依空林。",
            "戶外一峯秀，階前衆壑深。",
            "夕陽連雨足，空翠落庭陰。",
            "看取蓮花淨，方知不染心。"
          ]
        },
        {
          "chapter": "醉後贈張九旭",
          "author": "（唐）高適",
          "paragraphs": [
            "世上漫相識，此翁殊不然。",
            "興來書自聖，醉後語尤顛。",
            "白髮老閒事，青雲在目前。",
            "牀頭一壺酒，能更幾回眠。"
          ]
        },
        {
          "chapter": "玉臺觀",
          "author": "（唐）高適",
          "paragraphs": [
            "浩劫因王造，平臺訪古遊。",
            "彩雲蕭史駐，文字魯恭留。",
            "宮闕通羣帝，乾坤到十洲。",
            "人傳有笙鶴，時過北山頭。"
          ]
        },
        {
          "chapter": "觀李固請司馬弟山水圖",
          "author": "（唐）杜甫",
          "paragraphs": [
            "方丈渾連水，天台總映雲。",
            "人間長見畫，老去限空聞。",
            "范蠡舟偏小，王喬鶴不羣。",
            "此生隨萬物，何處出塵氛。"
          ]
        },
        {
          "chapter": "旅夜書懷",
          "author": "（唐）杜甫",
          "paragraphs": [
            "細草微風岸，危檣獨夜舟。",
            "星垂平野闊，月涌大江流。",
            "名豈文章著，官因老病休。",
            "飄飄何所似，天地一沙鷗。"
          ]
        },
        {
          "chapter": "登岳陽樓",
          "author": "（唐）杜甫",
          "paragraphs": [
            "昔聞洞庭水，今上岳陽樓。",
            "吳楚東南坼，乾坤日月浮。",
            "親朋無一字，老病有孤舟。",
            "戎馬關山北，憑軒涕泗流。"
          ]
        },
        {
          "chapter": "江南旅情",
          "author": "（唐）祖詠",
          "paragraphs": [
            "楚山不可極，歸路但蕭條。",
            "海色晴看雨，江聲夜聽潮。",
            "劍留南鬥近，書寄北風遙。",
            "爲報空潭橘，無媒寄洛橋。"
          ]
        },
        {
          "chapter": "宿龍興寺",
          "author": "（唐）綦毋潛",
          "paragraphs": [
            "香剎夜忘歸，鬆清古殿扉。",
            "燈明方丈室，珠系比丘衣。",
            "白日傳心淨，青蓮喻法微。",
            "天花落不盡，處處鳥銜飛。"
          ]
        },
        {
          "chapter": "破山寺後禪院",
          "author": "（唐）常建",
          "paragraphs": [
            "清晨入古寺，初日照高林。",
            "曲徑通幽處，禪房花木深。",
            "山光悅鳥性，潭影空人心。",
            "萬籟此俱寂，惟聞鐘磬音。"
          ]
        },
        {
          "chapter": "題鬆汀驛",
          "author": "（唐）張佑",
          "paragraphs": [
            "山色遠含空，蒼茫澤國東。",
            "海明先見日，江白迥聞風。",
            "鳥道高原去，人煙小徑通。",
            "那知舊遺逸，不在五湖中。"
          ]
        },
        {
          "chapter": "聖果寺",
          "author": "（唐）釋處默",
          "paragraphs": [
            "路自中峯上，盤迴出薜蘿。",
            "到江吳地盡，隔岸越山多。",
            "古木叢青藹，遙天浸白波。",
            "下方城郭近，鐘磬雜笙歌。"
          ]
        },
        {
          "chapter": "野望",
          "author": "（唐）王績",
          "paragraphs": [
            "東皋薄暮望，徙倚欲何依。",
            "樹樹皆秋色，山山惟落暉。",
            "牧人驅犢返，獵馬帶禽歸。",
            "相顧無相識，長歌懷采薇。"
          ]
        },
        {
          "chapter": "送著作佐郎崔融等從樑王東征",
          "author": "（唐）陳子昂",
          "paragraphs": [
            "金天方肅殺，白露始專征。",
            "王師非樂戰，之子慎佳兵。",
            "海氣侵南部，邊風掃北平。",
            "莫賣盧龍塞，歸邀麟閣名。"
          ]
        },
        {
          "chapter": "攜妓納涼晚際遇雨",
          "author": "（唐）杜甫",
          "paragraphs": [
            {
              "subchapter": "其一",
              "paragraphs": [
                "落日放船好，輕風生浪遲。",
                "竹深留客處，荷淨納涼時。",
                "公子調冰水，佳人雪藕絲。",
                "片雲頭上黑，應是雨催詩。"
              ]
            },
            {
              "subchapter": "其二",
              "paragraphs": [
                "雨來沾席上，風急打船頭。",
                "越女紅裙溼，燕姬翠黛愁。",
                "纜侵堤柳系，幔捲浪花浮。",
                "歸路翻蕭颯，陂塘五月秋。"
              ]
            }
          ]
        },
        {
          "chapter": "宿雲門寺閣",
          "author": "（唐）孫逖",
          "paragraphs": [
            "香閣東山下，煙花象外幽。",
            "懸燈千嶂夕，卷幔五湖秋。",
            "畫壁餘鴻雁，紗窗宿鬥牛。",
            "更疑天路近，夢與白雲遊。"
          ]
        },
        {
          "chapter": "秋登宣城謝眺北樓",
          "author": "（唐）李白",
          "paragraphs": [
            "江城如畫裏，山晚望晴空。",
            "兩水夾明鏡，雙橋落彩虹。",
            "人煙寒橘柚，秋色老梧桐。",
            "誰念北樓上，臨風懷謝公。"
          ]
        },
        {
          "chapter": "臨洞庭",
          "author": "（唐）孟浩然",
          "paragraphs": [
            "八月湖水平，涵虛混太清。",
            "氣蒸雲夢澤，波撼岳陽城。",
            "欲濟無舟楫，端居恥聖明。",
            "坐觀垂釣者，徒有羨魚情。"
          ]
        },
        {
          "chapter": "過香積寺",
          "author": "（唐）王維",
          "paragraphs": [
            "不知香積寺，數裏入雲峯。",
            "古木無人徑，深山何處鐘。",
            "泉聲咽危石，日色冷青松。",
            "薄暮空潭曲，安禪製毒龍。"
          ]
        },
        {
          "chapter": "送鄭侍御謫閩中",
          "author": "（唐）高適",
          "paragraphs": [
            "謫去君無恨，閩中我舊過。",
            "大都秋雁少，只是夜猿多。",
            "東路雲山合，南天瘴癘和。",
            "自當逢雨露，行矣順風波。"
          ]
        },
        {
          "chapter": "秦州雜詩",
          "author": "（唐）杜甫",
          "paragraphs": [
            "鳳林戈未息，魚海路常難。",
            "候火雲峯峻，懸軍幕井乾。",
            "風連西極動，月過北庭寒。",
            "故老思飛將，何時議築壇。"
          ]
        },
        {
          "chapter": "禹廟",
          "author": "（唐）杜甫",
          "paragraphs": [
            "禹廟空山裏，秋風落日斜。",
            "荒庭垂橘柚，古屋畫龍蛇。",
            "雲氣生虛壁，江深走白沙。",
            "早知乘四載，疏鑿控三巴。"
          ]
        },
        {
          "chapter": "望秦川",
          "author": "（唐）李頎",
          "paragraphs": [
            "秦川朝望迥，日出正東峯。",
            "遠近山河淨，逶迤城闕重。",
            "秋聲萬戶竹，寒色五陵鬆。",
            "有客歸歟嘆，悽其霜露濃。"
          ]
        },
        {
          "chapter": "同王徵君洞庭有懷",
          "author": "（唐）張謂",
          "paragraphs": [
            "八月洞庭秋，瀟湘水北流。",
            "還家萬里夢，爲客五更愁。",
            "不用開書帙，偏宜上酒樓。",
            "故人京洛滿，何日復同遊。"
          ]
        },
        {
          "chapter": "渡揚子江",
          "author": "（唐）丁仙芝",
          "paragraphs": [
            "桂楫中流望，空波兩岸明。",
            "林開揚子驛，山出潤州城。",
            "海盡邊陰靜，江寒朔吹生。",
            "更聞楓葉下，淅瀝度秋聲。"
          ]
        },
        {
          "chapter": "幽州夜歌",
          "author": "（唐）張說",
          "paragraphs": [
            "涼風吹夜雨，蕭瑟動寒林。",
            "正有高堂宴，能忘遲暮心。",
            "軍中宜劍舞，塞上重笳音。",
            "不作邊城將，誰知恩遇深。"
          ]
        }
      ]
    },
    {
      "type": "七言絕句",
      "content": [
        {
          "chapter": "春日偶成",
          "author": "（宋）程顥",
          "paragraphs": [
            "雲淡風輕近午天，傍花隨柳過前川。",
            "時人不識餘心樂，將謂偷閒學少年。"
          ]
        },
        {
          "chapter": "春日",
          "author": "（宋）朱熹",
          "paragraphs": [
            "勝日尋芳泗水濱，無邊光景一時新。",
            "等閒識得東風面，萬紫千紅總是春。"
          ]
        },
        {
          "chapter": "春宵",
          "author": "（宋）蘇軾",
          "paragraphs": [
            "春宵一刻值千金，花有清香月有陰。",
            "歌管樓臺聲細細，鞦韆院落夜沈沈。"
          ]
        },
        {
          "chapter": "城東早春",
          "author": "（唐）楊巨源",
          "paragraphs": [
            "詩家清景在新春，綠柳才黃半未勻。",
            "若待上林花似錦，出門俱是看花人。"
          ]
        },
        {
          "chapter": "春夜",
          "author": "（宋）王安石",
          "paragraphs": [
            "金爐香燼漏聲殘，剪剪輕風陣陣寒。",
            "春色惱人眠不得，月移花影上欄杆。"
          ]
        },
        {
          "chapter": "初春小雨",
          "author": "（宋）韓愈",
          "paragraphs": [
            "天街小雨潤如酥，草色遙看近卻無。",
            "最是一年春好處，絕勝煙柳滿皇都。"
          ]
        },
        {
          "chapter": "元日",
          "author": "（宋）王安石",
          "paragraphs": [
            "爆竹聲中一歲除，春風送暖入屠蘇。",
            "千門萬戶曈曈日，總把新桃換舊符。"
          ]
        },
        {
          "chapter": "上元侍宴",
          "author": "（宋）蘇軾",
          "paragraphs": [
            "淡月疏星繞建章，仙風吹下御爐香。",
            "侍臣鵠立通明殿，一朵紅雲捧玉皇。"
          ]
        },
        {
          "chapter": "立春偶成",
          "author": "（宋）張栻",
          "paragraphs": [
            "律回歲晚冰霜少，春到人間草木知。",
            "便覺眼前生意滿，東風吹水綠參差。"
          ]
        },
        {
          "chapter": "打球圖",
          "author": "（宋）晁無咎",
          "paragraphs": [
            "閶闔千門萬戶開，三郎沈醉打球回。",
            "九齡已老韓休死，無復明朝諫疏來。"
          ]
        },
        {
          "chapter": "宮詞",
          "author": "（宋）林洪",
          "paragraphs": [
            {
              "subchapter": "其一",
              "paragraphs": [
                "金殿當頭紫閣重，仙人掌上玉芙蓉。",
                "太平天子朝元日，五色雲車駕六龍。"
              ]
            },
            {
              "subchapter": "其二",
              "paragraphs": [
                "殿上袞衣明日月，硯中旗影動龍蛇。",
                "縱橫禮樂三千字，獨對丹墀日未斜。"
              ]
            }
          ]
        },
        {
          "chapter": "詠華清宮",
          "author": "（唐）王建",
          "paragraphs": [
            "行盡江南數十程，曉風殘月入華清。",
            "朝元閣上西風急，都入長楊作雨聲。"
          ]
        },
        {
          "chapter": "清平調詞",
          "author": "（唐）李白",
          "paragraphs": [
            "雲想衣裳花想容，春風拂檻露華濃。",
            "若非羣玉山頭見，會向瑤臺月下逢。"
          ]
        },
        {
          "chapter": "題邸間壁",
          "author": "（宋）鄭會",
          "paragraphs": [
            "酴醿香夢怯春寒，翠掩重門燕子閒。",
            "敲斷玉釵紅燭冷，計程應說到常山。"
          ]
        },
        {
          "chapter": "絕句",
          "author": "（唐）杜甫",
          "paragraphs": [
            "兩個黃鸝鳴翠柳，一行白鷺上青天。",
            "窗含西嶺千秋雪，門泊東吳萬里船。"
          ]
        },
        {
          "chapter": "海棠",
          "author": "（宋）蘇軾",
          "paragraphs": [
            "東風嫋嫋泛崇光，香霧空濛月轉廊。",
            "只恐夜深花睡去，故燒高燭照紅妝。"
          ]
        },
        {
          "chapter": "清明",
          "author": "（宋）王禹偁",
          "paragraphs": [
            "無花無酒過清明，興味蕭然似野僧。",
            "昨日鄰家乞新火，曉窗分與讀書燈。"
          ]
        },
        {
          "chapter": "清明",
          "author": "（唐）杜牧",
          "paragraphs": [
            "清明時節雨紛紛，路上行人慾斷魂。",
            "借問酒家何處有，牧童遙指杏花村。"
          ]
        },
        {
          "chapter": "社日",
          "author": "（唐）張演",
          "paragraphs": [
            "鵝湖山下稻粱肥，豚柵雞棲對掩扉。",
            "桑柘影斜春社散，家家扶得醉人歸。"
          ]
        },
        {
          "chapter": "寒食",
          "author": "（唐）韓翃",
          "paragraphs": [
            "春城無處不飛花，寒食東風御柳斜。",
            "日暮漢宮傳蠟燭，輕煙散入五侯家。"
          ]
        },
        {
          "chapter": "江南春",
          "author": "（唐）杜牧",
          "paragraphs": [
            "千里鶯啼綠映紅，水村山郭酒旗風。",
            "南朝四百八十寺，多少樓臺煙雨中。"
          ]
        },
        {
          "chapter": "上高侍郎",
          "author": "（唐）高蟾",
          "paragraphs": [
            "天上碧桃和露種，日邊紅杏倚雲栽。",
            "芙蓉生在秋江上，不向東風怨未開。"
          ]
        },
        {
          "chapter": "絕句",
          "author": "（宋）僧志安",
          "paragraphs": [
            "古木陰中系短篷，杖藜扶我過橋東。",
            "沾衣欲溼杏花雨，吹面不寒楊柳風。"
          ]
        },
        {
          "chapter": "遊小園不值",
          "author": "（宋）葉紹翁",
          "paragraphs": [
            "應嫌屐齒印蒼苔，十扣柴扉九不開。",
            "春色滿園關不住，一枝紅杏出牆來。"
          ]
        },
        {
          "chapter": "客中行",
          "author": "（唐）李白",
          "paragraphs": [
            "蘭陵美酒鬱金香，玉碗盛來琥珀光。",
            "但使主人能醉客，不知何處是他鄉。"
          ]
        },
        {
          "chapter": "題屏",
          "author": "（宋）劉季孫",
          "paragraphs": [
            "呢喃燕子語樑間，底事來驚夢裏閒。",
            "說與旁人渾不解，杖藜攜酒看芝山。"
          ]
        },
        {
          "chapter": "絕句漫興",
          "author": "（唐）杜甫",
          "paragraphs": [
            "腸斷春江欲盡頭，杖藜徐步立芳洲。",
            "顛狂柳絮隨風舞，輕薄桃花逐水流。"
          ]
        },
        {
          "chapter": "慶全庵桃花",
          "author": "（宋）謝枋得",
          "paragraphs": [
            "尋得桃源好避秦，桃紅又是一年春。",
            "花飛莫遣隨流水，怕有漁郎來問津。"
          ]
        },
        {
          "chapter": "玄都觀桃花",
          "author": "（唐）劉禹錫",
          "paragraphs": [
            "紫陌紅塵拂面來，無人不道看花回。",
            "玄都觀裏桃千樹，盡是劉郎去後栽。"
          ]
        },
        {
          "chapter": "再遊玄都觀",
          "author": "（唐）劉禹錫",
          "paragraphs": [
            "百畝庭中半是苔，桃花淨盡菜花開。",
            "種桃道士歸何處，前度劉郎今又來。"
          ]
        },
        {
          "chapter": "滁州西澗",
          "author": "（唐）韋應物",
          "paragraphs": [
            "獨憐幽草澗邊生，上有黃鸝深樹鳴。",
            "春潮帶雨晚來急，野渡無人舟自橫。"
          ]
        },
        {
          "chapter": "花影",
          "author": "（宋）蘇軾",
          "paragraphs": [
            "重重疊疊上瑤臺，幾度呼童掃不開。",
            "剛被太陽收拾去，卻教明月送將來。"
          ]
        },
        {
          "chapter": "北山",
          "author": "（宋）王安石",
          "paragraphs": [
            "北山輸綠漲橫陂，直塹回塘灩灩時。",
            "細數落花因坐久，緩尋芳草得歸遲。"
          ]
        },
        {
          "chapter": "湖上",
          "author": "（宋）徐元傑",
          "paragraphs": [
            "花開紅樹亂鶯啼，草長平湖白鷺飛。",
            "風日晴和人意好，夕陽簫鼓幾船歸。"
          ]
        },
        {
          "chapter": "漫興",
          "author": "（唐）杜甫",
          "paragraphs": [
            "糝徑楊花鋪白氈，點溪荷葉疊青錢。",
            "筍根稚子無人見，沙上鳧雛傍母眠。"
          ]
        },
        {
          "chapter": "春晴",
          "author": "（宋）王駕",
          "paragraphs": [
            "雨前初見花間蕊，雨後全無葉底花。",
            "蜂蝶紛紛過牆去，卻疑春色在鄰家。"
          ]
        },
        {
          "chapter": "春暮",
          "author": "（宋）曹豳",
          "paragraphs": [
            "門外無人問落花，綠陰冉冉遍天涯。",
            "林鶯啼到無聲處，青草池塘獨聽蛙。"
          ]
        },
        {
          "chapter": "落花",
          "author": "（宋）朱淑貞",
          "paragraphs": [
            "連理枝頭花正開，妒花風雨便相催。",
            "願教青帝常爲主，莫遣紛紛點翠苔。"
          ]
        },
        {
          "chapter": "春暮遊小園",
          "author": "（宋）王淇",
          "paragraphs": [
            "一從梅粉褪殘妝，塗抹新紅上海棠。",
            "開到荼蘼花事了，絲絲夭棘出莓牆。"
          ]
        },
        {
          "chapter": "鶯梭",
          "author": "（宋）劉克莊",
          "paragraphs": [
            "擲柳遷喬太有情，交交時作弄機聲。",
            "洛陽三月花如錦，多少工夫織得成。"
          ]
        },
        {
          "chapter": "暮春即事",
          "author": "（宋）葉採",
          "paragraphs": [
            "雙雙瓦雀行書案，點點楊花入硯池。",
            "閒坐小窗讀周易，不知春去幾多時。"
          ]
        },
        {
          "chapter": "登山",
          "author": "（唐）李涉",
          "paragraphs": [
            "終日昏昏醉夢間，忽聞春盡強登山。",
            "因過竹院逢僧話，又得浮生半日閒。"
          ]
        },
        {
          "chapter": "蠶婦吟",
          "author": "（唐）謝枋得",
          "paragraphs": [
            "子規啼徹四更時，起視蠶稠怕葉稀。",
            "不信樓頭楊柳月，玉人歌舞未曾歸。"
          ]
        },
        {
          "chapter": "晚春",
          "author": "（唐）韓愈",
          "paragraphs": [
            "草木知春不久歸，百般紅紫鬥芳菲。",
            "楊花榆莢無才思，惟解漫天作雪飛。"
          ]
        },
        {
          "chapter": "傷春",
          "author": "（宋）楊萬里",
          "paragraphs": [
            "準擬今春樂事濃，依然枉卻一東風。",
            "年年不帶看花眼，不是愁中即病中。"
          ]
        },
        {
          "chapter": "送春",
          "author": "（宋）王令",
          "paragraphs": [
            "三月殘花落更開，小檐日日燕飛來。",
            "子規夜半猶啼血，不信東風喚不回。"
          ]
        },
        {
          "chapter": "三月晦日送春",
          "author": "（唐）賈島",
          "paragraphs": [
            "三月正當三十日，風光別我苦吟身。",
            "共君今夜不須睡，未到曉鍾猶是春。"
          ]
        },
        {
          "chapter": "客中初夏",
          "author": "（宋）司馬光",
          "paragraphs": [
            "四月清和雨乍晴，南山當戶轉分明。",
            "更無柳絮因風起，惟有葵花向日傾。"
          ]
        },
        {
          "chapter": "有約",
          "author": "（宋）司馬光",
          "paragraphs": [
            "黃梅時節家家雨，青草池塘處處蛙。",
            "有約不來過夜半，閒敲棋子落燈花。"
          ]
        },
        {
          "chapter": "初夏睡起",
          "author": "（宋）楊萬里",
          "paragraphs": [
            "梅子流酸濺齒牙，芭蕉分綠上窗紗。",
            "日長睡起無情思，閒看兒童捉柳花。"
          ]
        },
        {
          "chapter": "三衢道中",
          "author": "（宋）曾幾",
          "paragraphs": [
            "梅子黃時日日晴，小溪泛盡卻山行。",
            "綠陰不減來時路，添得黃鸝四五聲。"
          ]
        },
        {
          "chapter": "即景",
          "author": "（宋）朱淑貞",
          "paragraphs": [
            "竹搖清影罩幽窗，兩兩時禽噪夕陽。",
            "謝卻海棠飛盡絮，困人天氣日初長。"
          ]
        },
        {
          "chapter": "夏日",
          "author": "（宋）戴敏",
          "paragraphs": [
            "乳鴨池塘水淺深，熟梅天氣半晴陰。",
            "東園載酒西園醉，摘盡枇杷一樹金。"
          ]
        },
        {
          "chapter": "晚樓閒坐",
          "author": "（宋）王安石",
          "paragraphs": [
            "四顧山光接水光，憑欄十里芰荷香。",
            "清風明月無人管，並作南來一味涼。"
          ]
        },
        {
          "chapter": "山居夏日",
          "author": "（唐）高駢",
          "paragraphs": [
            "綠樹陰濃夏日長，樓臺倒影入池塘。",
            "水晶簾動微風起，滿架薔薇一院香。"
          ]
        },
        {
          "chapter": "田家",
          "author": "（宋）范成大",
          "paragraphs": [
            "晝出耘田夜績麻，村莊兒女各當家。",
            "童孫未解供耕織，也傍桑陰學種瓜。"
          ]
        },
        {
          "chapter": "村居即事",
          "author": "（宋）范成大",
          "paragraphs": [
            "綠遍山原白滿川，子規聲裏雨如煙。",
            "鄉村四月閒人少，才了蠶桑又插田。"
          ]
        },
        {
          "chapter": "題榴花",
          "author": "（宋）朱熹",
          "paragraphs": [
            "五月榴花照眼明，枝間時見子初成。",
            "可憐此地無車馬，顛倒蒼苔落絳英。"
          ]
        },
        {
          "chapter": "村晚",
          "author": "（宋）雷震",
          "paragraphs": [
            "草滿池塘水滿陂，山銜落日浸寒漪。",
            "牧童歸去橫牛背，短笛無腔信口吹。"
          ]
        },
        {
          "chapter": "茅檐",
          "author": "（宋）王安石",
          "paragraphs": [
            "茅檐常掃淨無苔，花木成蹊手自栽。",
            "一水護田將綠繞，兩山排闥送青來。"
          ]
        },
        {
          "chapter": "烏衣巷",
          "author": "（唐）劉禹錫",
          "paragraphs": [
            "朱雀橋邊野草花，烏衣巷口夕陽斜。",
            "舊時王謝堂前燕，飛入尋常百姓家。"
          ]
        },
        {
          "chapter": "送元二使安西",
          "author": "（唐）王維",
          "paragraphs": [
            "渭城朝雨浥輕塵，客舍青青柳色新。",
            "勸君更盡一杯酒，西出陽關無故人。"
          ]
        },
        {
          "chapter": "與史朗中飲聽黃鶴樓上吹笛",
          "author": "（唐）李白",
          "paragraphs": [
            "一爲遷客去長沙，西望長安不見家。",
            "黃鶴樓中吹玉笛，江城五月落梅花。"
          ]
        },
        {
          "chapter": "題淮南寺",
          "author": "（宋）程顥",
          "paragraphs": [
            "南去北來休便休，白蘋吹盡楚江秋。",
            "道人不是悲秋客，一任晚山相對愁。"
          ]
        },
        {
          "chapter": "秋月",
          "author": "（宋）程顥",
          "paragraphs": [
            "清溪流過碧山頭，空水澄鮮一色秋。",
            "隔斷紅塵三十里，白雲紅葉兩悠悠。"
          ]
        },
        {
          "chapter": "七夕",
          "author": "（宋）楊樸",
          "paragraphs": [
            "未會牽牛意若何，須邀織女弄金梭。",
            "年年乞與人間巧，不道人間巧已多。"
          ]
        },
        {
          "chapter": "立秋",
          "author": "（宋）劉翰",
          "paragraphs": [
            "乳鴉啼散玉屏空，一枕新涼一扇風。",
            "睡起秋聲無覓處，滿階梧葉月明中。"
          ]
        },
        {
          "chapter": "秋夕",
          "author": "（唐）杜牧",
          "paragraphs": [
            "銀燭秋光冷畫屏，輕羅小扇撲流螢。",
            "天街夜色涼如水，臥看牽牛織女星。"
          ]
        },
        {
          "chapter": "中秋月",
          "author": "（唐）杜牧",
          "paragraphs": [
            "暮雲收盡溢清寒，銀漢無聲轉玉盤。",
            "此生此夜不長好，明月明年何處看？"
          ]
        },
        {
          "chapter": "江樓有感",
          "author": "（唐）趙嘏",
          "paragraphs": [
            "獨上江樓思渺然，月光如水水如天。",
            "同來玩月人何在，風景依稀似去年。"
          ]
        },
        {
          "chapter": "題臨安邸",
          "author": "（宋）林升",
          "paragraphs": [
            "山外青山樓外樓，西湖歌舞幾時休。",
            "暖風薰得遊人醉，直把杭州作汴州。"
          ]
        },
        {
          "chapter": "西湖",
          "author": "（宋）蘇軾",
          "paragraphs": [
            "畢竟西湖六月中，風光不與四時同。",
            "接天蓮葉無窮碧，映日荷花別樣紅。"
          ]
        },
        {
          "chapter": "飲湖上初晴後雨",
          "author": "（宋）蘇軾",
          "paragraphs": [
            "水光瀲灩晴方好，山色空濛雨亦奇。",
            "欲把西湖比西子，淡妝濃抹總相宜。"
          ]
        },
        {
          "chapter": "入直召對選德殿賜茶而退",
          "author": "（宋）周必大",
          "paragraphs": [
            "綠槐夾道集昏鴉，敕使傳宣坐賜茶。",
            "歸到玉堂清不寐，月鉤初上紫薇花。"
          ]
        },
        {
          "chapter": "夏日登車蓋亭",
          "author": "（宋）蔡確",
          "paragraphs": [
            "紙屏石枕竹方牀，手倦拋書午夢長。",
            "睡起莞然成獨笑，數聲漁笛在滄浪。"
          ]
        },
        {
          "chapter": "真玉堂作",
          "author": "（宋）洪諮夔",
          "paragraphs": [
            "禁門深鎖寂無譁，濃墨淋漓兩相麻。",
            "唱徹五更天未曉，一墀月浸紫薇花。"
          ]
        },
        {
          "chapter": "竹樓",
          "author": "（唐）李嘉佑",
          "paragraphs": [
            "傲吏身閒笑五侯，西江取竹起高樓。",
            "南風不用蒲葵扇，紗帽閒眠對水鷗。"
          ]
        },
        {
          "chapter": "直中書省",
          "author": "（唐）白居易",
          "paragraphs": [
            "絲綸閣下文章靜，鐘鼓樓中刻漏長。",
            "獨坐黃昏誰是伴，紫薇花對紫薇郎。"
          ]
        },
        {
          "chapter": "觀書有感（其一）",
          "author": "（宋）朱熹",
          "paragraphs": [
            "半畝方塘一鑑開，天光雲影共徘徊。",
            "問渠那得清如許，爲有源頭活水來。"
          ]
        },
        {
          "chapter": "泛舟",
          "author": "（宋）朱熹",
          "paragraphs": [
            "昨夜江邊春水生，艨艟鉅艦一毛輕。",
            "向來枉費推移力，此日中流自在行。"
          ]
        },
        {
          "chapter": "冷泉亭",
          "author": "（宋）林稹",
          "paragraphs": [
            "一泓清可沁詩脾，冷暖年來只自知。",
            "流出西湖載歌舞，回頭不似在山時。"
          ]
        },
        {
          "chapter": "冬景",
          "author": "（宋）蘇軾",
          "paragraphs": [
            "荷盡已無擎雨蓋，菊殘猶有傲霜枝。",
            "一年好景君須記，最是橙黃橘綠時。"
          ]
        },
        {
          "chapter": "楓橋夜泊",
          "author": "（唐）張繼",
          "paragraphs": [
            "月落烏啼霜滿天，江楓漁火對愁眠。",
            "姑蘇城外寒山寺，夜半鐘聲到客船。"
          ]
        },
        {
          "chapter": "寒夜",
          "author": "（宋）杜小山",
          "paragraphs": [
            "寒夜客來茶當酒，竹爐湯沸火初紅。",
            "尋常一樣窗前月，纔有梅花便不同。"
          ]
        },
        {
          "chapter": "霜月",
          "author": "（唐）李商隱",
          "paragraphs": [
            "初聞徵雁已無蟬，百尺樓臺水接天。",
            "青女素娥俱耐冷，月中霜裏鬥嬋娟。"
          ]
        },
        {
          "chapter": "梅",
          "author": "（宋）王淇",
          "paragraphs": [
            "不受塵埃半點侵，竹籬茅舍自甘心。",
            "只因誤識林和靖，惹得詩人說到今。"
          ]
        },
        {
          "chapter": "早春",
          "author": "（宋）白玉蟾",
          "paragraphs": [
            "南枝才放兩三花，雪裏吟香弄粉些。",
            "淡淡著煙濃著月，深深籠水淺籠沙。"
          ]
        },
        {
          "chapter": "雪梅",
          "author": "（宋）盧梅坡",
          "paragraphs": [
            {
              "subchapter": "其一",
              "paragraphs": [
                "梅雪爭春未肯降，騷人閣筆費評章。",
                "梅須遜雪三分白，雪卻輸梅一段香。"
              ]
            },
            {
              "subchapter": "其二",
              "paragraphs": [
                "有梅無雪不精神，有雪無詩俗了人。",
                "日暮詩成天又雪，與梅井作十分春。"
              ]
            }
          ]
        },
        {
          "chapter": "答鍾弱翁",
          "author": "（宋）牧童",
          "paragraphs": [
            "草鋪橫野六七裏，笛弄晚風三四聲。",
            "歸來飽飯黃昏後，不脫蓑衣臥月明。"
          ]
        },
        {
          "chapter": "秦淮夜泊",
          "author": "（唐）杜牧",
          "paragraphs": [
            "煙籠寒水月籠沙，夜泊秦淮近酒家。",
            "商女不知亡國恨，隔江猶唱後庭花。"
          ]
        },
        {
          "chapter": "歸雁",
          "author": "（唐）錢起",
          "paragraphs": [
            "瀟湘何事等閒回，水碧沙明兩岸苔。",
            "二十五絃彈夜月，不勝清怨卻飛來。"
          ]
        },
        {
          "chapter": "題壁",
          "author": "無名氏",
          "paragraphs": [
            "一團茅草亂蓬蓬，驀地燒天驀地空。",
            "爭似滿爐煨榾柮，漫騰騰地暖烘烘。"
          ]
        }
      ]
    },
    {
      "type": "七言律詩",
      "content": [
        {
          "chapter": "早朝大明宮",
          "author": "（唐）賈至",
          "paragraphs": [
            "銀燭朝天紫陌長，禁城春色曉蒼蒼。",
            "千條弱柳垂青鎖，百囀流鶯繞建章。",
            "劍佩聲隨玉墀步，衣冠身惹御爐香。",
            "共沐恩波鳳池上，朝朝染翰侍君王。"
          ]
        },
        {
          "chapter": "和賈舍人早朝",
          "author": "（唐）杜甫",
          "paragraphs": [
            "五夜漏聲催曉箭，九重春色醉仙桃。",
            "旌旗日暖龍蛇動，宮殿風微燕雀高。",
            "朝罷香菸攜滿袖，詩成珠玉在揮毫。",
            "欲知世掌絲綸美，池上於今有鳳毛。"
          ]
        },
        {
          "chapter": "和賈舍人早朝",
          "author": "（唐）王維",
          "paragraphs": [
            "絳幘雞人報曉籌，尚衣方進翠雲裘。",
            "九天閶闔開宮殿，萬國衣冠拜冕旒。",
            "日色才臨仙掌動，香菸欲傍袞龍浮。",
            "朝罷須裁五色詔，佩聲歸到鳳池頭。"
          ]
        },
        {
          "chapter": "和賈舍人早朝",
          "author": "（唐）岑參",
          "paragraphs": [
            "雞鳴紫陌曙光寒，鶯囀皇州春色闌。",
            "金闕曉鍾開萬戶，玉階仙仗擁千官。",
            "花迎劍佩星初落，柳拂旌旗露未乾。",
            "獨有鳳凰池上客，陽春一曲和皆難。"
          ]
        },
        {
          "chapter": "上元應制",
          "author": "（宋）蔡襄",
          "paragraphs": [
            "高列千峯寶炬森，端門方喜翠華臨。",
            "宸遊不爲三元夜，樂事還同萬衆心。",
            "天上清光留此夕，人間和氣閣春陰。",
            "要知盡慶華封祝，四十餘年惠愛深。"
          ]
        },
        {
          "chapter": "上元應制",
          "author": "（宋）王淇",
          "paragraphs": [
            "雪消華月滿仙台，萬燭當樓寶扇開。",
            "雙鳳雲中扶輦下，六鰲海上駕山來。",
            "鎬京春酒沾周宴，汾水秋風陋漢才。",
            "一曲昇平人盡樂，君王又進紫霞杯。"
          ]
        },
        {
          "chapter": "侍宴",
          "author": "（唐）沈佺期",
          "paragraphs": [
            "皇家貴主好神仙，別業初開雲漢邊。",
            "山出盡如鳴鳳嶺，池成不讓飲龍川。",
            "妝樓翠幌教春住，舞閣金鋪借日懸。",
            "敬從乘輿來此地，稱觴獻壽樂鈞天。"
          ]
        },
        {
          "chapter": "答丁元珍",
          "author": "（宋）歐陽修",
          "paragraphs": [
            "春風疑不到天涯，二月山城未見花。",
            "殘雪壓枝猶有橘，凍雷驚筍欲抽芽。",
            "夜聞啼雁生鄉思，病入新年感物華。",
            "曾是洛陽花下客，野芳雖晚不須嗟。"
          ]
        },
        {
          "chapter": "插花吟",
          "author": "（宋）邵雍",
          "paragraphs": [
            "頭上花枝照酒卮，酒卮中有好花枝。",
            "身經兩世太平日，眼見四朝全盛時。",
            "況復筋骸粗康健，那堪時節正芳菲。",
            "酒涵花影紅光溜，爭忍花前不醉歸。"
          ]
        },
        {
          "chapter": "寓意",
          "author": "（宋）晏殊",
          "paragraphs": [
            "油壁香車不再逢，峽雲無跡任西東。",
            "梨花院落溶溶月，柳絮池塘淡淡風。",
            "幾日寂寥傷酒後，一番蕭瑟禁菸中。",
            "魚書欲寄何由達，水遠山長處處同。"
          ]
        },
        {
          "chapter": "寒食書事",
          "author": "（宋）趙鼎",
          "paragraphs": [
            "寂寂柴門村落裏，也教插柳紀年華。",
            "禁菸不到粵人國，上冢亦攜龐老家。",
            "漢寢唐陵無麥飯，山溪野徑有梨花。",
            "一樽竟藉青苔臥，莫管城頭奏暮笳。"
          ]
        },
        {
          "chapter": "清明",
          "author": "（宋）黃庭堅",
          "paragraphs": [
            "佳節清明桃李笑，野田荒冢只生愁。",
            "雷驚天地龍蛇蟄，雨足郊原草木柔。",
            "人乞祭餘驕妾婦，士甘焚死不公侯。",
            "賢愚千載知誰是，滿眼蓬蒿共一丘。"
          ]
        },
        {
          "chapter": "清明",
          "author": "（宋）高菊卿",
          "paragraphs": [
            "南北山頭多墓田，清明祭掃各紛然。",
            "紙灰飛作白蝴蝶，淚血染成紅杜鵑。",
            "日落狐狸眠冢上，夜歸兒女笑燈前。",
            "人生有酒須當醉，一滴何曾到九泉。"
          ]
        },
        {
          "chapter": "郊行即事",
          "author": "（宋）程顥",
          "paragraphs": [
            "芳原綠野恣行時，春入遙山碧四圍。",
            "興逐亂紅穿柳巷，困臨流水坐苔磯。",
            "莫辭盞酒十分勸，只恐風花一片飛。",
            "況是清明好天氣，不妨遊衍莫忘歸。"
          ]
        },
        {
          "chapter": "鞦韆",
          "author": "（宋）僧惠洪",
          "paragraphs": [
            "畫架雙裁翠絡偏，佳人春戲小樓前。",
            "飄揚血色裙拖地，斷送玉容人上天。",
            "花皮潤沾紅杏雨，彩繩斜掛綠楊煙。",
            "下來閒處從容立，疑是蟾宮謫神仙。"
          ]
        },
        {
          "chapter": "曲江對酒",
          "author": "（唐）杜甫",
          "paragraphs": [
            {
              "subchapter": "其一",
              "paragraphs": [
                "一片花飛減卻春，風飄萬點正愁人。",
                "且看欲盡花經眼，莫厭傷多酒入脣。",
                "江上小堂巢翡翠，苑邊高冢臥麒麟。",
                "細推物理須行樂，何用浮名絆此身。"
              ]
            },
            {
              "subchapter": "其二",
              "paragraphs": [
                "朝回日日典春衣，每日江頭盡醉歸。",
                "酒債尋常行處有，人生七十古來稀。",
                "穿花蛺蝶深深見，點水蜻蜓款款飛。",
                "傳與風光共流轉，暫時相賞莫相違。"
              ]
            }
          ]
        },
        {
          "chapter": "黃鶴樓",
          "author": "（唐）崔顥",
          "paragraphs": [
            "昔人已乘黃鶴去，此地空餘黃鶴樓。",
            "黃鶴一去不復返，白雲千載空悠悠。",
            "晴川歷歷漢陽樹，芳草萋萋鸚鵡州。",
            "日暮鄉關何處是，煙波江上使人愁。"
          ]
        },
        {
          "chapter": "旅懷",
          "author": "（唐）崔塗",
          "paragraphs": [
            "水流花謝兩無情，送盡東風過楚城。",
            "蝴蝶夢中家萬里，杜鵑枝上月三更。",
            "故園書動經年絕，華髮春催兩鬢生。",
            "自是不歸歸便得，五湖煙景有誰爭。"
          ]
        },
        {
          "chapter": "答李儋",
          "author": "（唐）韋應物",
          "paragraphs": [
            "去年花裏逢君別，今日花開又一年。",
            "世事茫茫難自料，春愁黯黯獨成眠。",
            "身多疾病思田裏，邑有流亡愧俸錢。",
            "聞道欲來相問訊，西樓望月幾回圓。"
          ]
        },
        {
          "chapter": "江村",
          "author": "（唐）杜甫",
          "paragraphs": [
            "清江一曲抱村流，長夏江村事事幽。",
            "自去自來樑上燕，相親相近水中鷗。",
            "老妻畫紙爲棋局，稚子敲針作釣鉤。",
            "多病所須惟藥物，微軀此外更何求。"
          ]
        },
        {
          "chapter": "夏日",
          "author": "（宋）張文潛",
          "paragraphs": [
            "長夏江村風日清，檐牙燕雀已生成。",
            "蝶衣曬粉花枝午，蛛網添絲屋角晴。",
            "落落疏廉邀月影，嘈嘈虛枕納溪聲。",
            "久斑兩鬢如霜雪，直欲樵漁過此生。"
          ]
        },
        {
          "chapter": "積雨輞川莊作",
          "author": "（唐）王維",
          "paragraphs": [
            "積雨空林煙火遲，蒸藜炊黍餉東菑。",
            "漠漠水田飛白鷺，陰陰夏木囀黃鸝。",
            "山中習靜合朝槿，松下清齋折露葵。",
            "野老與人爭席罷，海鷗何事更相疑。"
          ]
        },
        {
          "chapter": "新竹",
          "author": "（宋）陸游",
          "paragraphs": [
            "插棘編籬謹護持，養成寒碧映漣漪。",
            "清風掠地秋先到，赤日行天午不知。",
            "解籜時聞聲簌簌，放梢初見影離離。",
            "歸閒我欲頻來此，枕簟仍教到處隨。"
          ]
        },
        {
          "chapter": "偶成",
          "author": "（宋）程顥",
          "paragraphs": [
            "閒來無事不從容，睡覺東窗日已紅。",
            "萬物靜觀皆自得，四時佳興與人同。",
            "道通天地有形外，思入風雲變態中。",
            "富貴不淫貧賤樂，男兒到此是豪雄。"
          ]
        },
        {
          "chapter": "表兄話舊",
          "author": "（唐）竇叔向",
          "paragraphs": [
            "夜合花開香滿庭，夜深微雨醉初醒。",
            "遠書珍重何由達，舊事淒涼不可聽。",
            "去日兒童皆長大，昔年親友半凋零。",
            "明朝又是孤舟別，愁見河橋酒幔青。"
          ]
        },
        {
          "chapter": "遊月陂",
          "author": "（宋）程顥",
          "paragraphs": [
            "月坡堤上四徘徊，北有中天百尺臺。",
            "萬物已隨秋氣改，一樽聊爲晚涼開。",
            "水心雲影閒相照，林下泉聲靜自來。",
            "世事無端何足計，但逢佳節約重陪。"
          ]
        },
        {
          "chapter": "秋興八首",
          "author": "（唐）杜甫",
          "paragraphs": [
            {
              "subchapter": "其一",
              "paragraphs": [
                "千家山郭靜朝暉，日日江樓坐翠微。",
                "信宿漁人還泛泛，清秋燕子故飛飛。",
                "匡衡抗疏功名薄，劉向傳經心事違。",
                "同學少年多不賤，五陵裘馬自輕肥。"
              ]
            },
            {
              "subchapter": "其二",
              "paragraphs": [
                "蓬萊宮闕對南山，承露金莖霄漢間。",
                "西望瑤池降王母，東來紫氣滿函關。",
                "雲移雉尾開宮扇，日繞龍鱗識聖顏。",
                "一臥滄江驚歲晚，幾回青瑣點朝班。"
              ]
            },
            {
              "subchapter": "其三",
              "paragraphs": [
                "玉露凋傷楓樹林，巫山巫峽氣蕭森。",
                "江間波浪兼天涌，塞上風雲接地陰。",
                "叢菊兩開他日淚，孤舟一系故園心。",
                "寒衣處處催刀尺，白帝城高急暮砧。"
              ]
            },
            {
              "subchapter": "其四",
              "paragraphs": [
                "昆明池水漢時功，武帝旌旗在眼中。",
                "織女機絲虛夜月，石鯨鱗甲動秋風。",
                "波飄菰米沉雲黑，露冷蓮房墜粉紅。",
                "關塞極天惟鳥道，江湖滿地一漁翁。"
              ]
            }
          ]
        },
        {
          "chapter": "月夜舟中",
          "author": "（宋）戴復古",
          "paragraphs": [
            "滿船明月浸虛空，綠水無痕夜氣衝。",
            "詩思浮沈檣影裏，夢魂搖拽櫓聲中。",
            "星辰冷落碧潭水，鴻雁悲鳴紅蓼風。",
            "數點漁燈依古岸，斷橋垂露滴梧桐。"
          ]
        },
        {
          "chapter": "長安秋望",
          "author": "（唐）趙嘏",
          "paragraphs": [
            "雲物淒涼拂署流，漢家宮闕動高秋。",
            "殘星幾點雁橫塞，長笛一聲人倚樓。",
            "紫豔半開籬菊靜，紅衣落盡渚蓮愁。",
            "鱸魚正美不歸去，空戴南冠學楚囚。"
          ]
        },
        {
          "chapter": "新秋",
          "author": "（唐）杜甫",
          "paragraphs": [
            "火雲猶未斂奇峯，欹枕初驚一葉風。",
            "幾處園林蕭瑟裏，誰家砧杵寂寥中。",
            "蟬聲斷續悲殘月，螢焰高低照暮空。",
            "賦就金門期再獻，夜深搔首嘆飛蓬。"
          ]
        },
        {
          "chapter": "中秋",
          "author": "（宋）李樸",
          "paragraphs": [
            "皓魄當空寶鏡升，雲間仙籟寂無聲。",
            "平分秋色一輪滿，長伴雲衢千里明。",
            "狡兔空從弦外落，妖蟆休向眼前生。",
            "靈槎擬約同攜手，更待銀河澈底清。"
          ]
        },
        {
          "chapter": "九日藍耕會飲",
          "author": "（唐）杜甫",
          "paragraphs": [
            "老去悲秋強自寬，興來今日盡君歡。",
            "羞將短髮還吹帽，笑倩旁人爲正冠。",
            "藍水遠從千澗落，玉山高並兩峯寒。",
            "明年此會知誰健，醉把茱萸仔細看。"
          ]
        },
        {
          "chapter": "秋思",
          "author": "（宋）陸游",
          "paragraphs": [
            "利慾驅人萬火牛，江湖浪跡一沙鷗。",
            "日長似歲閒方覺，事大如天醉亦休。",
            "砧杵敲殘深巷月，梧桐搖落故園秋。",
            "欲舒老眼無高處，安得元龍百尺樓。"
          ]
        },
        {
          "chapter": "與朱山人",
          "author": "（唐）杜甫",
          "paragraphs": [
            "錦裏先生烏角巾，園收芋慄未全貧。",
            "慣看賓客兒童喜，得食階除鳥雀馴。",
            "秋水才深四五尺，野航恰受兩三人。",
            "白沙翠竹江村暮，相送柴門月色新。"
          ]
        },
        {
          "chapter": "聞笛",
          "author": "（唐）趙嘏",
          "paragraphs": [
            "誰家吹笛畫樓中，斷續聲隨斷續風。",
            "響遏行雲橫碧落，清和冷月到簾櫳。",
            "興來三弄有桓子，賦就一篇懷馬融。",
            "曲罷不知人在否，餘音嘹亮尚飄空。"
          ]
        },
        {
          "chapter": "冬景",
          "author": "（宋）劉克莊",
          "paragraphs": [
            "晴窗早覺愛朝曦，竹外秋聲漸作威。",
            "命僕安排新暖閣，呼童熨貼舊寒衣。",
            "葉浮嫩綠酒初熟，橙切香黃蟹正肥。",
            "蓉菊滿園皆可羨，賞心從此莫相違。"
          ]
        },
        {
          "chapter": "冬至",
          "author": "（唐）杜甫",
          "paragraphs": [
            "天時人事日相催，冬至陽生春又來。",
            "刺繡五紋添弱線，吹葭六管動飛灰。",
            "岸容待臘將舒柳，山意衝寒欲放梅。",
            "雲物不殊鄉國異，教兒且覆掌中杯。"
          ]
        },
        {
          "chapter": "梅花",
          "author": "（宋）林逋",
          "paragraphs": [
            "衆芳搖落獨鮮妍，占斷風情向小園。",
            "疏影橫斜水清淺，暗香浮動月黃昏。",
            "霜禽欲下先偷眼，粉蝶如知合斷魂。",
            "幸有微吟可相狎，不須檀板共金樽。"
          ]
        },
        {
          "chapter": "左遷至藍關示侄孫湘",
          "author": "（唐）韓愈",
          "paragraphs": [
            "一封朝奏九重天，夕貶潮陽路八千。",
            "本爲聖朝除弊政，敢將衰朽惜殘年。",
            "雲橫秦嶺家何在，雪擁藍關馬不前。",
            "知汝遠來應有意，好收吾骨瘴江邊。"
          ]
        },
        {
          "chapter": "干戈",
          "author": "（宋）王中",
          "paragraphs": [
            "干戈未定欲何之，一事無成兩鬢絲。",
            "蹤跡大綱王粲傳，情懷小樣杜陵詩。",
            "鶺鴒音斷人千里，烏鵲巢寒月一枝。",
            "安得中山千日酒，酩然直到太平時。"
          ]
        },
        {
          "chapter": "歸隱",
          "author": "（宋）陳摶",
          "paragraphs": [
            "十年蹤跡走紅塵，回首青山入夢頻。",
            "紫綬縱榮爭及睡，朱門雖富不如貧。",
            "愁聞劍戟扶危主，悶聽笙歌聒醉人。",
            "攜取舊書歸舊隱，野花啼鳥一般春。"
          ]
        },
        {
          "chapter": "山中寡婦",
          "author": "（唐）杜荀鶴",
          "paragraphs": [
            "夫因兵亂守蓬茅，麻苧裙衫鬢髮焦。",
            "桑柘廢來猶納稅，田園荒盡尚徵苗。",
            "時挑野菜和根煮，旋砍生柴帶葉燒。",
            "任是深山最深處，也應無計避徵徭。"
          ]
        },
        {
          "chapter": "送天師",
          "author": "（明）朱權",
          "paragraphs": [
            "霜落芝城柳影疏，殷勤送客出鄱湖。",
            "黃金甲鎖雷霆印，紅錦韜纏日月符。",
            "天上曉行騎只鶴，人間夜宿解雙鳧。",
            "匆匆歸到神仙府，爲問蟠桃熟也無。"
          ]
        },
        {
          "chapter": "送毛伯溫",
          "author": "（明）明世宗",
          "paragraphs": [
            "大將南征膽氣豪，腰橫秋水雁翎刀。",
            "風吹鼉鼓山河動，電閃旌旗日月高。",
            "天上麒麟原有種，穴中螻蟻豈能逃。",
            "太平待詔歸來日，朕與先生解戰袍。"
          ]
        }
      ]
    }
  ]
}
